category	headline	text	url
technology	Maashinni kitaaba akka sagalee nama barreesseetti ol fuudhee dubbisu kalaqame	"Chaayinaatti toorri ittiin interneeta barbaaddatanii (search engine) Sogou jedhamu Artifishaal Intelijensii (AI) akka namaatti sagalee nama barreesseetiin asoosamoota sagalee ol fuudhee dubbisu kalaqeera. Baruma darbe ammoo, Sogoun AI kan oduu akka namaatti dubbisan lama kalaqanii turan. roobootiiwwan oduu dubbisuuf tolfaman kunneenis burqaa oduu mootummaa Chaayinaa Shiinuhaatiin faayidaarra oolaa jira. Chaayinaa keessatti fedhiin kitaabota sagaleetti jijjiiramaniif jiruu haalaan dabalaa dhufeera. Kun biyyoota Lixaa keessatti kan ta'aa jiruun haala walfakkaatuun dabale. Dhaabbanni beekumsa sabaa Chaayinaa 'iiMedia' gabaan fedhii kitaaba sagaleen dhiyaatuu waggoota 2016 hanga 2020 gidduutti dachaa oliin dabaluun, gabaan isaa gara yuan Biliyoona 7.8 ykn Paawondii miliyoona 900tti akka guddatu eega. Amma teeknooloojiin kitaaba barreeffamaa gara dubbii afaaniitti saffisaan jijiiruun sagaleedhaan kitaabota bifa digitaalaan viidiyoonis ta'e sagaleen argachun salphaadha. Haata'u malee, namoonni harki caalaan kitaabota sagaleedhaan qophaa'an barreessitootaan, warra taatoo fiilmii/diraamaa ta'aniifi namoota hawaasa keessatti beekamaniin "" Oogummaadhaan seeneffaman"" barbaadu. Kana waan ta'eef, kalaqawwan yeroo ammaa kitaabota maashinaan sagalee namuma barreessee fakkeessuun barreefama gara dubbii afaaniitti jijjiiruu kun baayyee fudhatama argataa dhufeera. Sagaleen barreeffama kitaabotaa jijjiiraman kanuma namaa isuma sirrii fakkaatu. Fakkeenyaaf, kampaaniin Lyrebird maamiltoonni isaa akka sagalee fakkeessanii uummatan ni hayyama. Sagalee daqiiqaa tokkoo irraa ""sagalee nam-fakii"" akka baafatan taasisa. Marsariitii isaarratti, tajaajila kana sagalee waraaban lama tokko kan Pirezedaantii US duraanii Baraak Obaamaa, tokko ammoo kan Pirezedaantii US kan yeroo ammaa Doonaald Tiraamp agarsiisuun maashina ittiin baratan fayyadamuun uuman. Kun osoo kanaan jiruu, hojiin kalqaa jalqabiirra jiru 'DeepZen' jedhame akka jedhetti tekinooloojiin dubbii nam-tolchee sa'aa muraasa keessatti kitaabota sagalee hedduutti qopheessuu ni danda'a. Kun ammoo yeroofi baasii 90% hir'isuu danda'eera."	https://www.bbc.com/afaanoromoo/oduu-49341015
sports	Baalandoor: Liyooneel Mesiin badhaasa Taphataa cimaa Addunyaa marroo 7ffaa injifate	"Taphataan sarara fuulduraa Paariis Seent Jermen fi Arjentiinaa Liyooneel Mesiin Badhaasa Balandoor marsaa 7ffaadhaaf injifachuudhaan rikoordii qabate. Ga'eessii umuriin isaa waggaa 34 ta'e Mesiin biyya isaatiif waancaa Kooppaa Ameerikaa injifachuudhaan tokko jedhee kan jalqabe. Bara 2021 keesa Baarseloonaadhaaf galchii 28, Paaris Sent Jermen 4 fi garee biyyoolessaatiif ammoo galchii 8 lakkoofsisuun baay'ina goolii galchee 40 geessiseera. Taphataan Baayermuuniikiifi garee Biyyoolessaa Poolaand kan ta'e Roobert Lewaandowiskii ammoo lammaffaa baheera. Taphataan sarara gidduu Cheelsiifi garee biyyoolessa Xaaliyaan Jorginihoon sadaffaa yoo bahu, taphataan sarara fuulduraa Riyaal Madriid Kaarin Beenzeemaan ammoo Afraffaa bahe. Badhaasni Baalandoorii bara 2020 sababa Koronaavaayirasiitiin qaamaan kan hin adeemsifamne ta'ulleen badhaasa baranaa kanarratti garuu gaazexeessitootni kutaalee Addunyaa garagaraa irra jiran 180 filattoota ta'uun hirmaataniiru. Meesii fi Kiristaanoo Roonaaldoon (Badhaasicha marsaa 5 kan injifate) erga bara 2008 hanga bara 2019 badhaasa Balondoor dabaree itti walfuraa fudhachaa turan. Bara 2018 taphataan sarara gidduu Kirooshiyaa Luka Modriich Gidduutti badhaasicha injifatee ture. Meesiin jalqabumayyu badhaasicha irra deddeebiin moo'achuun dursaa kan ture yoo ta'u, inni marsaa torbaffaa kuni badhaasota bara 2009, 2010, 2011, 2012, 2015, 2019ti aansuun kan injifateedha. Sagantaa badhaasaa Paaris du Chateleetitti gaggeeffame kana irratti argaamuunis ""Asitti irra deebiin argamuunkoo waan raajiidha,"" jedhe Meesiin. ""Waggaa lamaan dura badhaasa dhumaa kiyya jedhee yaadeen ture. Namootni yoom kophee fannista jedhanii na gaafcahaa turan. Amma garuu yeroon Paaris jiru kanatti hedduu gammadaadha,"" jedhe. ""Sababa waancaa Kooppaa Ameerikaatiin barichi anaaf adda ture. Tapha waancaa (Biraazi 1-0) Istaadiyeemii Marakaanaatti injifachuun hiika guddaa qaba ture. Lammiilee Arjentiinaa wajjin moo'annaa sana kabaajuu kiyyatti baayyeen gammade,"" jechuun dubbate. ""Umrii kiyya keessatti barri kun bara akkaan dansaati jedhee afaan guutee dubbachuu hin danda'u. Garuu yeroo rakkisaafi qeeqa hedduu booda Arjentiinaa wajjin waancaa moo'achuun naaf waan addaati,"" jechuun ibse. Tapahataa Poolaand kan lammaffaa bahe ga'eessa umriin isaa waggaa 33 Lewandowiskiis jechoota gaggaaridhaan jajuudhaan ibseera Meesiin. ""Isa waajjin ka'uun kabaja akka ta'e Roobartitti himuun barbaada. Bara darbe badhaasicha injifachuun isaaf mala ture,"" jechuun Dubbate Meesiin. Lewandowiskiin bara 2020 dorgommiiwwan hundarratti Baayermunikiif goolii 53 lakkoofsiseera. Xaaliyaaniin dorgommii Yuuroo 2020 akka injifattuuf kan gargaare gooli eegaan Paariis Senti Jermen Jiyaanluujii Donarumaa badhaasa gooli eegaa cimaa moo'ateera. Dorgommii Chaampiyoonsi Liigii kan injifate Cheelsiin ammoo Kilabii cimaa barichaa ta'uun injifateera. Taphataan sarara gidduu umuriin  ganna 19 Baarseloonaa Peedriin badhaasa taphataa cimaa umrii 21 gadii injifaateera. Taphattoota badhaasa Baalandooriif kaadhimaman 30 keessaa 14 Piriimeer Liigii keessa kan taphataniidha. Cheelsiirraa taphattoota shantu kaadhimamee ture. Sadarkaa sadaffaa kan bahe Jorginihoodhaan alatti Nigoloo Kantee 5ffaa, Romeeluu Lakuku 12ffaa Masen Mawunt 19ffaa, akkasumas Seesar Azpilkuweta 29ffaa bahan. Shaampiyoonii Piriimer Liigii Maanchister Siitii keessaas akkauma Cheelsii taphattoota shantu badhaasa kanaaf kaadhimame. Kevin Debruyin 8ffaa, Rahim Istarling 15ffaa Riyaad Mahireez 20ffaa FilFoden 25ffaa Ruben Diyas 26ffaa bahan. Manchister Yunaaytid irraa Kiristaanoo Ronaaldoon 6ffaa Birunoo Fernaaandeez 21ffaa yoo tahan, taphataan Liverpuul Mohammed Sallah 7ffaa,  kan Totinhaam Hari ken ammoo 23ffaa qabatan."	https://www.bbc.com/afaanoromoo/59472507
politics	'Seeqaan aangoo dabarsa, hoogganaan koo garuu Baabaa dha'-Uhuuruu	Pireezidantiin Keeniyaa waggoota sagal darbanii Uhuuruu Keeniyaattaa pireezidantii haaraa baallii fudhachaa jiran Wiiliyaam Ruutoo'n pireeziantii ta'uuf filannoo gaarii mitii jedhan. Uhuuruun gammadaa baallii akka dabarsan himanii, Ruutoo caala Raayilaa Odingaa pireezidantii gaarii ta'a turee jedha. ''Aangoo kiyya seeqaan dabarsee kenna sababni isaas dirqama koo heerri narra kaahedha, garuu ammoo hoogganaan koo Baabaa(Raayilaa)dh'' jedhan. Filannoo pireezidantummaa Keeniyaa bu'aan isaa falmisiisaa ta'ee Manni Murtii mirkaneesse ilaalchisee Uhuuruun yaada kennaniin lammiileen Keeniyaa hiree gaarii of jala dabarsan jedhan. ''Biyyattii tokkoomsuuf hiree of jala dabarsitan. Kan hiree dhowwattan Raayilaa miti.'' Uhuuruun erga filannoo marroo lammataaf pireezidantii ta'anii filatamanii booda itti aanaa isaanii amma pireezidantii ta'an Wiiliyaam Ruutoo wajjin waldhabaniiru. Filannoo alanaa kana irrattis morkataa isaanii bara kaanii Raayilaa Odingaa deeggaran. Ruutoon erga injifachuun isaanii mirkanaa'ees ifatti baga gammadde hin jenneen. Paartileen Odiiingaas ta'e Raayilaa paarlaamaa keessatti teessoo harka caalu hin injifanne. Kana jechuun ammoo pireezidantin haaraan seeraa, imaammataa fi muudama  baasuu yoo fedhan paarlaamaa keessatti sagalee caalmaa argatanii mirkaneessisiifachuuf hojii guddaatu eeggata jechuudha. Wiiliyaam Ruutoon gama isaaniin Uhuuruun pirazidantummaaf gaha ata'ee waan itti hin mul'anneef baga gammadde akka ittiin hin jenne dubbatan. ''Filannicha injifadheera, inni guddaan isa... akka carraa dhabuu ta'ee pireezidant Keeniyaattaan baga gammadde naan jechuuf gahaa ta'ee itti hin mul'anne. Homaa miti... tarii kaadhimamaa isaa injifachuu kootti hin gammanne. Kuni amala siyaasaati'' jechuun CNN'tti himan. Ruutoon injifachuun erga Mana Murtiin mirkanaa'ee booda pireezidantii baallii harkaa qabanitti akka bilbila dubbatanii kan ture yoo ta'u, akkuma jedhan bilbilanii waayee wal-harkaa fuudhinsa baalliifi filannichaa dubbachuu himan. Wiiliyaam Ruutoo Fulbaana 13, Kibxata torbee dhufuu pireezidantii Keeniyaa ta'uun kakuu raawwatu.	https://www.bbc.com/afaanoromoo/articles/c2xd11k11x5o
health	Hospitaalli fardaa Bishooftuutti baname tajaajila baqaqsanii yaaluu kennaa jira	"Hospitaalli fardaa Itoophiyaatti kan jalqabaati jedhame Bishooftuutti hundeeffame fardeen dhukkubsataniif tajaajila baqaqsanii yaaluufi carallaa (x-ray) kaasuu kennaa jira. Obbo Taaddasaa Shifarraaw Magaalaa Bishooftuutti gaarii hoofuudhaan maatiisaanii jiraachisu. Akka isaan jedhanitti hospitaalli beelladoota kottee duudaa kun erga tajaajila kennuu eegalee fayyummaan farda isaanii waan eegameef hojii isaanii irratti fooyya'iinsa akka fideef himu. ""Maatii kiyya kanin ittiin bulchu galiin asirraa argadhuuni. Kanaafuu farda kanatu maatiikoo jiraachisa jechuudha. Soorata maatii kiyyaa, baasii dhuunfaa kiyyaa fi soorata fardichaas kanin bitu galiima asirraa argadhuuni,"" Jedhu. Faayidaa hospitaalichaa dursee hubadheen irraa fayyadamaa jira kan jedhan obbo Taaddasaan, warra fardeen isaanii gara hospitaalichaa hin fidne waliin yoo madaalan, ""Warri fardeen isaanii as hin fidne fardeen isaanii jalaa miidhamanii hojii isaanii sirnaan hojjechuuyyuu hin dandeenye. Hospitaalli kuni bu'aa guddaa qaba,"" jedhu. Hospitaalichi beelladoota kotte duudaadhaaf tajaajila yaalaa bilisaa kennuun ammoo fedhii namootni gara hospitaalichaa beelladoota isaanii fiduuf qaban dabaleera. ""Fardi kiyya yoo dhukkubsate battaluma sanan fidee dhufa. Talaalliin ammoo waggaattii waqtii itti fidnu dursanii waan nutti himaniif akkaatuma saniin fidnee tajaajila arganna. Kanaafi horiin keenya fayyaa kan argate,"" jedhu Obbo Taaddasaan. Magaalaa Bishooftuutti hojii gaarii oofuu irratti kan bobba'e Dargaggoo Alamaayyoo Mardaasas immooo 'Fardi anaaf jireenyakooti,' jedha. ""Farda kana ittiinan jiraadha, kaayyoo gara fuulduraatti qabadhe bira gahuudhaafis isumatu natajaajilaa jira."" Jedha. Fardeen gaarii oofan yeroo hedduu dhukkuboota 'cookiifi Bichee'tin miidhamu kan jedhu dargaggoon kun, erga hospitaalichi tajaajila kennuu eegalee garuu dhukkuubootni kuni wayita qabu battalumatti waan dhaqnee yaalchisnuuf fayyummaan fardeen keenya anuuf eegameera jedha. Fardeen tajaajila gaarii harkisuu kennan umriin isaanii gabaabaa ta'us erga yaala fi hordoffii fayyaa argatanii garuu yeroo tajaajila kennan akka dheerateefis hima. Hospitaalli beelladoota kottee duudaa Bishooftuu kuni yunvarsiitii Finfinnee jalatti dhaabbata SPANA jedhamuun ijaarame. Hoji gaggeesituun dhaabbatichaa Dr. Haannaa Zawuduu, Itoophiyaa keessatti fardeen hamma tajaajila uummataaf kennan kunuunsaafi kabaja hin qabani jedhu. ""Fardeen geejjibaaf, oomisha qonnaa sassaabuuf, gugsisuudhaaf, gaarii harkisuudhaaf waan hedduudhaan dhala namaa tajaajilu. Haa ta'u malee biyya keenyatti fardeeniif tajaajila fayyaa gaarii kennuun hin baratamne,"" jedhan Yunvarsiitii Finfinnee muummee koolleejjii fayyaa beelladootaa keessatti tajaajilli fayyaa beelladoota kotte duudaa kuni bara 2003 kennamuu eegalus yaala kana sadarkaa isaa fooyyessuun bara kana ji'a Muddee keessa gara hospitaala beelladoota kotte duudaa (Equine Hospital) guddate. Hospitalichi waggaatti fardeen kuma jahaaf tajaajila kenna kan jedhan Dr.Haannan, tajaajila talaalliitii hanga yaala baqaqsanii yaaluutti akka kennan himu. Fayyaa beelladoota kotte duudaa eeguurratti hubannoon hawaasni qabu fooyya'uu akka qabu dhaamu. ""Qonnaan bulaan tokko xiyyeeffannaa sa'a tokkoof godhu harree yookaan fardaaf hin kennu. Tajaajilli isaan dhala namaatii kennan guddaa ta'us 'foon isaanii hin nyaatamu' jechumaaf xiyyeefannaa dhoowwatamu. Kuni fooyya'uu qaba"" jedhan. Erga hospitaalli kuni hojii jalqabeeyis qonnaan bulaan tokko saffisa silaa osoo qotiyyoon isaa jalaa dhukkubsatee mana yaalaa geessuun fardeen gara keenya fidaa hin jirani jedhu. Fardeen gaarii harkisan yeroodhaan gara hospitaalaa waan hin fidneef yeroo dhukkubni itti hammaatu karaarratti gatamu. Gochi akkanaa baayyee akka isaan gaddisiisus himu Dr.Haannaan""  fardeen ofiis maatiisaas ittiin jirachisaa turan kana yeroo isaan dhukkubsatanii dadhaban karaarratti gatu. Kuni baayyee nama gaddisiisa. Karaarratti yeroo gataman kan margaa fi bishaan itti kennu waan hin jireef baayyee miidhamu. Kanaaf fardeen akkasiin gataman kunniin dararama waan turaniif qoricha kennineefii hanga dhumaatti akka boqotan goona, "" jedhan. Uummanni beelladoota kotte duudaadhaaf qixuma beelladoota foon isaani nyaatamuu xiyyeefannaa kennuu akka qabus dhaaman."	https://www.bbc.com/afaanoromoo/51145705
sports	Shamarreen Iraan dirree kubbaa miilaa seente jedhamuun himatamte abidda ofitti qabsiisuun lubbuun ishee darbe	Deeggartuun kubbaa miilaa Iraan torbee dura mana murtuu fuulduratti abidda ofitti qabsiifte lubbuun ishee darbe. Shammarreen Iraann durree kubbaa miilaa galuun himatamte mana murtiitti dedeebi'uun beellamni ishee waan darbeef adidda ofitti qabsiisuun lubbuun ishee darbe. Kun magalaa Teeraan mana murtii fuulduratti kan raawwate yoo tahu abbootiin taayitaa Iraan dubartootni istaadiyeemii akka hin galleef yeroo hedduu dhorku. lammiileen Iraan  biyyoota adunyaa garaagaraa keessa jiraatan dubbii dubartii kanaa hordofaa kan turan yoo tahu 'blue girl' jechuun halluu garee isheen deeggartu Esteqlaal jedhamaniin ishee waamaa turan. Maqaa ishee dhugaa tahuu baatus shamarreen maqaa Sahar jedhamuun ibsamte ji'a Bitootessaa keessa dirree kubbaa miilaa seenuuf yaalteetti jedhamuun adabamte. Erga guyyoota sadii hidhamteen booda mirga wabiidhaan gadhiifamuun himata ishee irratti banameef murtii mana murtii  ji'oota jaha eegde. Gaafa mana murtiitti dhiyaachuuf deemtu ammas abbaan seeraa guyyaa sanaa dhimma maatii ariifachiisaa isa mudateef jedhee beellama ishee dabarsuu dhageesse. Booda yommuu bilbiula ishee fudhachuuf gara mana murtichaatti deebitu namni tokko yoo yakkamtuu taatee argamte ji'a jahaa hanga waggaa lamaa ishee adabsiisuu danda'a jedhee yeroo dubbatu dhageesse jedhama. Yerosuma balbala mana murtichaatti abidda ofitti qabsiiste. Hospitaalatti fudhatamuun yaalii akka argattu taasifamtus lubbuun ooluu hin dandeenye. Erga bara 1981 as Iraan keessatti dubartootni dirree kubbaa miilaa dhiirotni taphatan galuun akka daawwatan hin eeyyamamuuf ture. Bara darbe qofa Teeraanitti tapha waancaa adunyaa akka daawwataniif yeroodhaaf akka eeyyamamuuf tahee ture. Ispoortii irratti dhorkaan akkasii akka seeraatti barraa'uu baatus calliseedhuma akka hojii irra oolu tahe jedha dhaabbanni mirga namoomaaf falmu 'Human Rights Watch.' Kubbaa miilaa adunyaa kan bulchu FIFA'n dubartootni dirree galanii kubba akka daawwataniif eeyyamni kennamuuf qaba jechuun hanga Adoolessa 31 beellama kenneera.	https://www.bbc.com/afaanoromoo/oduu-49650362
politics	Hoogganaan mormituu Raashiyaa ''suummeffame'' wal’aansaaf gara Jarmanitti geeffame	"Namni Puutiiniin mormuun beekaman kun akka deeggartoonni isaa jedhanitti shayee summa’e dhuguun kan of-wallaalan yoo ta’u, anga'oonnis yakka kana dhoksuuf yaalaa jiru jedhu. Dooktaroonni Oomiskitti isa yaalaa turan asiif achi sochoo’uuf haala dandeessisurra hin jiru jechuun didaa turani. Takka turani garuu haala fooyya’aa keessa waan jiruuf imaluu danda’a jedhani. Haati warraasaa Yuuliyaanis isa waliin imaltee jirti. Balaliin dhaabbata miti mootummaa Jarman Siiniimaa foor Piis jedhamuun mijeeffame gara Hoospitaala Chaariiti Barliin jirutti Obbo Naavaaliiyiin geessee jira. Pireezidaant Puutiin bara baraaf pireezidaantii Raashiyaa ta'uu? Yunaayitid Kingidam dippilomaatota Raashiyaa 23 ari'uufi Naavaaliiy wayita Toomiskirraa Mooskootti balali’aa turanitti kan dhukkubsatani. Xiyyaarichis achuma Toomiskitti qubannaa tasaa taasisuuf dirqamee jira. Suuraan miidiyaa hawaasaarra naanna’aa ture Naavaaliiy shayee kaafiteeriyaa buufata xiyyaarichaa keessa jiru keessatti dhugaa turan. Namoonni garee isaaniis shayee kanaan summiin kennameef jedhanii shakku. Viidiyoon miira namaa jeequ yeroo Naavaaliiy xaaraa turan agarsiisus qoodameera. Isa waliin imalaa kan ture Paaveel Leebeedeev, rogeessi kun ‘‘dhukkubsatanii aadaa turani’’ jedheera. Gaafa Jimaataa dooktaroonni maal jedhani? Hoospitaala Naavaaliiy itti yaalamaa turetti garee dooktarootaa kan dursan Aleeksaandar Muraakooviskii dooktaroonni namtichi balaliif qophii akka hin taane himanus haati warraasaa ‘‘gara Jarman deemuu qaba’’ jette jedhani. ""Takka turaniis gaaffin firoota isaaniirraa waan dhufeefi nutis diduu waan hin dandeenyeef akkasumas haalli dhukkubsaataan kun keessa jiru gaarii waan ta’eef akka deemuuf hayyamneerra’’ jedhani. Dooktaroonni namni kun summii dhuguu isaanii wanti mirkaneessu hin argamne, kan akkas ta’anis hanqina sukkaaraattiin dhibee mudatu (metabolic disorder) jedhamuun qabamniitu jedhanus, amga’oonni fayyaa biyyattii garuu keemikaalli ndastirii keessatti faayidaarra oolu googaa isaa jala fi rifeensa isaa keessaa argameera jedhani. Namni Puutiiniin mormuun beekamu kun malaammaltummaa aanga’oota Raashiyaatiin raawwatamu irra deddeebiin saaxilee jira. Mana hidhaattis yeroo hedduu darbatameera. Deeggartoonni Naavaaliiy maal jedhu? Gargaaraan nama kanaa Lewooniid Voolkoov ibsa Barliinitti kennaniin, dooktaroonni jalqabarra imala isaaf tumsa taasisaa turan akka tasaa kana gochuu dhaabani jedhaniiru. Basaasaan Raashiyaa 'summii narviin miidhame' ‘‘Wanti ta’e ni jijjiirame, wanti dhoksamu waan jiru wayii fakkaata, haadha warraa Aleeksiittillee odeeffannoo kennuuf hayyamamoo ta’uu dhaabani.'' ‘‘Dooktaroonni imalasaaf haala mijeessaa turan akkuma tasaa Aleeksiin imalaaf qophii miti, haallisaa hin hayyamu jechuutti ka’ani, kunis waan jalqaba jedhan waliin wal-faallessa ture’’ jedhani. Rogeessi kun hagam itti aggaammatame? Eebla 2017: Halluun magariisni fuulasaaniitti erga itti biifamee booda gara hoospitaalaatti geeffamanii turan. Halluun summaa’aa kun qoosaa fakkaatus akka malee nama dhukkubsa jechuun balaa sana booda Tiwiitara gubbaa barreessee ture. Adoolessa 2019: Hiriira mormii hin hayyamamne waamuu isaatiin guyyoota 30’f mana hidhaa bu’ee ture. Achittis dhukkubbiin itti dhaga’amee summiin faalamee ta’uu mala jechuun dooktaroonnisaa dubbatanii turani. Inni mataansaa waan summiin itti kenname itti fakkaatee akka ture dubbate. Mudde 2019: Humnoonni tikaa Raashiyaa dhaabbatasaa malaammaltummaa falmatu waajjira cabsuun seenanii laaptooppiifi meeshaalee biro fuudhani. Kaameeraawwan nageenyaa akka mul’isanitti humnoonni kunneen balbala dhaabbatichaa humnaan cabsanii seenani. Baruma sanatti dhaabbannisaa ‘‘qaama alaa’’ jedhamuun labsamee ture."	https://www.bbc.com/afaanoromoo/oduu-53872997
sports	Ispoortii: Mesin galii argatuun taphattoota kaan caalee tokkoffaa ta'e	Jifataan Baarseloonaa Liyoonel Meesin bara 2020 taphattoota galii guddaa argatan keessaa kan duraa ta'e. Barruun galii namoota beekamo ifa gochuun beekamu Foorbis, Meesin dolaara miiliyoona 126 waggaa tokko keessa galfachuu ibse. Morkataan isaafi taphataan Yuventus Kiristiyaano Ronaaldon immoo dolaara miiliyoona 117 argate. Neyimaar fi Mibaappe PSG irraa sadaffaafi afraffaa ta'aniiru. Taphattoonni Pirimiyeer Liigii Mohaammad Saalah fi Pool Pogbaa akkasumas Deevid De Hiyaa dabalatee sadarkaa 1 - 10 keessa seenaniiru. Taphataan Maadiriid Beelillee dolaara miiliyoona 29'n sadarkaa 8ffaa qabachuun kanneen galii guddaa galchatan keessaa ta'eera. Keessumaa Gaarez Beel bara dorgommii 2019-20 leenjisaa isaa Ziidaan waliin waldhabuun taphoota 14 booda kan kilabichi taphate keessaa lama qofaarratti hirmaate. Jifataan LivarpuuL Saalah, utubaa Yunaayitid Pogbaa kan jahafaarra jiru dursuun sadarkaa shanaffaa qabate. Karri eegaa Yunaayitid De Hiyaa 10ffaadha. Jifataan Baarseloonaa Gireezimaan 7ffaa yoo ta'u jifataan Muunik Roobert Lewaandowiskii sagalaffaadha. Kanneen sadarkaa tokko hanga sadii jiran bara darbellee sadarkaa walfakkaataa qabatanii turan. Barana kan ol guddate Mibaappeedha - torbaffaa gara sadaffaa dhufe. Lammiin Arjentiinaa Meesin, ganna 33, Baarseloonaa gadhiisuuf yaadus boodarra turuuf murteeffachuun isaa ni yaadatama. Taphattoota galii guddaa argatan galmee barruu Foorbisirraa	https://www.bbc.com/afaanoromoo/isportii-54157826
politics	Mootummaan Keeniyaa rakkoo nageenyaa Bulchiinsa Marsabiit furuuf humna addaa bobbaase	Mootummaan Keeniyaa rakkoo nageenyaa Bulchiinsa Marsabiit furuuf poolisii dabalatee, humnoota addaa kumaatamatti lakka'aman bobbaase. Mootummaan biyyattii hongee, siyaasa hammeessuu fi meeshaan waraanaa Itoophiyaarraa daangaa ce'ee as galu, naannoo daangaa kanatti rakkoo nageenyaa hammeesseera jedha. Kaawuntii kaaba biyyattiitti argamtu Marsabiit keessatti galgala sa'aa 12 hanga ganama sa'aa 12 sochii hawaasaarra uggurri kaahamuu Ministeerri dhimma biyya keessaa Keeniyaa Fireed Maatiyaangii guyyaa Wiixataa beeksisanii turan. Maatiyaangii ibsa kennaniin uggurri sochii kun Wiixata galgala irraa eegalee ji'a tokkoof kan turu akka ta'e beeksisan. Kaayyoon isaa ammoo boora'uu nageenyaa yaaddoo biyyaalessaa ta'edha jedhaniiru. ''Caamsaa 2 galgala sa'aa 12 irraa eegalee guutummaan kaawuntii Marsabiit uggura sochii jala galti, duulli hidhannoo waraanaa seeraan alaa naanncha jeeqaa jiru qulqulleessuu itti fufa. Hoogganoonni naannichaa akka tumsan barbaadama. '' jedhan qondaalli kun. Bakka gosti Oromoo Kaaba Keeniyaa lafa daangaa Itoophiyaa waliin daangessu keessa qubatan Marsabiitiifi Isiyoolootti, ji'oota darban walitti bu'iinsi sababoota adda addaan hawaasa naannichaa jiraatu gidduuttii dhalatu lubbuufi qabeenya hedduu balleesseera. Maatiyaangii ''Isiyooloon addatti lafa jeequmsaati'' jedhan. Bakki addaa Kom jedhamu albuuda baastoota seeraan alaa wajjin walqabatee walitti bu'iinsoota naannichaa gama adda addaan deeggaruun jiraa jedhan. ''Qabeenya albuuda seeraa ala baasuurraa argamu kunis sochii shororkeessitootaa deeggaraa waan jiruuf tarkaanfii amma dura fudhannee hin beekne akka fudhannu sababa ta'eera'' jedhan. Haala nageenyaa naannichatti rakkoo keessa galaa dhufe sirreessuuf amma dura qaamoleen nageenyaa gahaan ergamuufi sochiin meeshaa waraanaa seeraan alaa hanga dhaabatutti oppireeshinichi akka itti fufu qondaalli kun himaniiru. Hooggantootni naannichaa gosti isaanii seeraan ala meeshaa akka hidhatu gochuu isaniitiin haalli nageenyaa naannichaa rakkoo keessa galeeraa jechuun caasaa mootummaa naannoo sanii komataniiru. Opiireeshiniin mootummaan Keeniyaa Kaaba biyyattii irra jireessaan Marsabiit keessatti raawwatuun cinaatti bulchiinsa Koomuu, Kaawuntii Meertii, Isiyooloofi naannoo Solooloo keessattis akka gaggeefamu gabaasameera. Haalli nageenyaa naannichaa yaaddoo biyyaalessaa keeniyaati sababni jedhameef ammoo shororkeessitootni ulaa san fayyadamuun meeshaalee waraanaa gara kutaalee Keeniyaa kaanitti dabarsuuf itti gargaaramaa jiru yaada jedhudha. Mootummaan amma uggura sochii fi duula waraanaa labsuu isaatiin dura aanga'ootni naannichaa rakkoo kanaaf fala akka dhiyeessan yeroo ji'a sadii kennee akka ture miidiyaan Keeniyaa 'The Star' gabaaseera. Kimisa darbellee bulchiinsa Marsabiit keessatti hidhattootni namoota ja'a rasaasaan ajjeesanii kanneen balaa kana dheensuuf baqatanii badan namootni 17 ta'an sa'aa 24 boda Poolisiin baraaramuu barruun Keeniyaa kun gabaaseera. Hoogganni dhimma biyya keessaa Keeniyaa Maatiyaang, qabeenyi mootummaa Keeniyaa dhibeentaan 25% naannicha tasgabeessuuf akka oolu dubbataniiru. ''Rakkon naannichaa siyaasaa lafa babal'ifannaa, hongee, teessuma lafaa rakkisaa fi daddabarsa meeshaa waraanaa seeraan alaan'' hammaateera jedhan. Dabalataan tasgabii dhabuun siyaasaa fi rakkoon biyyoota ollaa rakkoo naannoo sanii hammeessuu fi meeshaan waraanaa salphaatti namoota harka akka galu gahee bahuu dubbatan. Filannoo pireezidantummaa ji'oota booda Keeniyaan keessummeessituun walqabatee Marsabiit Kaawuntiiwwan rakkoo nageenyaa hamaan mudachuu mala jedhaman keessaati. Sababni ammoo gosoota naannicha qubatanii jiran gidduu walitti bu'iinsa irra deddeebiin dhalachaa jiruudha. Kutaa bulchiinsaa kana keessaa gosa Booranaa dabalatee gosoonni 14 ol kanneen akka Gabraa, Burjii, Reendilee, Turkaanaa, Saamburuu fi kanneen biroos keessa qubatu. Yeroo hedduuf gosa Booranaafi Gabraa gidduu walitti bu'iinsa irra deddeebiin uumamu lubbuufi qabeenyarra miidhaa qaqqabsiisaa jira. Mootummaan Keeniyaa ibsa kana wajjiin walqabatee baaseen dhibdeen Booranaafi Gabraa akkaan hammachuufi aanga'oonni naanniichaa hidhannoon waldura dhaabachuuf haala itti adeeman deeggaruu komateera. Waggaa lama dura walitti bu'iinsa naannicha ture ilaalchisee kan dubbifne Bulchaa Ittaanaa Marsabit Abba Solomoon Guboo, ''Wanni guddoon dhib (rakkoo) kanaan deemuutti jiru, siyaasadha,'' jedhanii namni siyaasaa gama Gabraa fi Booranaan jiru cufti wal qabatee, akkanaan nagaa kana jaaran malee, nagaan hin dhuftu,'' jedhanii ture.	https://www.bbc.com/afaanoromoo/oduu-61310593
technology	Chaayinaan faana USSR fi USA hordofuun Addeessarraa dhagaa fiduufi	Erga bara 1970'oota as yeroo jalqabaaf Chaayinaan Addeessa yookiin ji'arraa dhagaa fiduufi. Xiyyaarri 'Chang'e-5' jedhamtuufi namni keessa hin jirre ergama kanaaf gaafa Kibxataa furguggifamti. Dhagaan ishiin fidduus maddaafi bu'uura ji'aa baruuf dandeessisa jedhameera. Yaaliin walfakkaataa bara 1976, xiyyaara Sooviyeetii 'Luna 24' jedhamtuun taasifameera. Yaaliin qorannoo tibbanaa yoo milkaa'e, US fi USSR'tti aantee Chaayinaan biyya sadaffaa dhagaa lunar yookiin dhagaa ji'arra jiru argachuuf biyya yaalii taasiste taati. Xiyyaarri 'Chang'e - 5' jedhamtu waaqa ji'a Chaayinaa duriirraa kan moogga'edha. Yaaliin kanaan Chaayinaan dhagaa kiloogiraama lama ta'u fiduuf karoorfatteetti. Bakki dhagaan walitti qabamus, bakka kana dura bira hin gahamnedha jedhameera. Kana dura Raashiyaan yaalii taasisteen bara 1976'tti giraama 170 walitti qabde. Duulli Appoloo Ameerikaan taasifteenimmoo dhagaafi biyyoo kiloogiraama 382 fiddeetti. Yaaliin amma Chaayinaan taasifamu jiini yeroo hangamiif volkaanoo akka qabaataa turte, akkasumas kaan sirriitti hubachuuf dandeessisa jedhamee abdatameera. Chaayinaan yeroo jalqabaaf ji'arra kan qubatte bara 2013 ture. Waggaa kudhan keessammoo Maarsirraa saamuda walitti qabuuf karoora qabatteetti.	https://www.bbc.com/afaanoromoo/oduu-55040073
sports	Itoophiyaan hiree waancaa Afrikaa 2022 irratti hirmaachuu bal'ifatte	Gareen kubbaa miilaa biyyaalessaa Itoophiyaa tapha kaleessa Madagaaskaar waliin taphate irratti goolii afur galchuun erga mo'atee booda carraa dorgommii waancaa Afriikaa irratti hirmaachuuf qabu bal'ifateera. Tapha gulaallii dorgommii waancaa Afriikaa kanaan, ammaan booda Itoophiyaaf tapha tokkotu hafaaf. Gareen biyyaalessaa kun yeroo ammaa garee waliin ramadame dursaa kan jiru yoo ta'u, tapha itti aanu Kootdivuwaar waliin taphatan yoo mo'atan waancaa Afriikaa waggoota dheeraaf irraa fagaatanii turanitti deebi'uuf hiree argatu. Gareen kubbaa miilaa Itoophiyaa kun kaleessa waaree booda Isteediyamii magaalaa Baahirdaaritti argamutti tapha Madagaaskaar waliin taphatan goolii hedduu 4 fi 0n mo'achuun garee keessa jiran dursuu eegalan. Garee Itoophiyaan keessa jirtu keessa kan jiran Kootdivuwaar fi Niijeer bor kan taphatan yoo ta'u, hanga bu'aan taphichaa baramutti Kilabiin biyyaalessaa Itoophiyaa garecha qabxii 9'n dursuu itti fufa. Tapha gulaallii dorgommii waancaa Afriikaaf Kootdivuwaar, Niijeer fi Madakaaskaar waliin kan ramadamte Itoophiyaan, tapha jalqabaa Madakaaskaar waliin taphataniin goolii tokkoo fi zeeroodhaan mo'atamtee turte. Achii booda tapha isteediyamii magaalaa Bahardaaritti Kootdivuwaar waliin taphataniin goolii lamaa fi tokkoon mo'atteetti Itoophiyaan. Isa booda gara Niijeer deemuun kan taphatan gareen kubbaa miilaa Itoophiyaa tokkoo fi zeeroodhaan mo'atamanii deebi'an, marsaa lammaffaarratti garuu Itoophiyaan sadii fi duwwaadhaan mo'atte. Walumaagalatti taphoota shan taphatan keessaa lama mo'amuun sadi ammoo mo'achuun qabxii sagal sassaabbataniiru. Taphi bor Niijeer fi Kootdivuwaar taphatan kan eegamu yoo ta'u, Kootdivuwaar yoo mo'atte Itoophiyaan sadarkaa lammaffaarra taati. Yoo Niijeer mo'atte yookiin ammoo yoo walqixa ba'an garuu Itoophiyaan garecha dursuu itti fufti. Gareen waaliyaa tapha isa xumuraa Kootdivuwaar waliin kan taphatu ALI Bitootessa 21, 2013 yoo ta'u, taphni Niijeer fi Madagaaskaar waliin taphatanis kan eegamuudha. Itoophiyaan Kootdivuwaar'n kan mo'attu yoo ta'e tapha dorgommii waancaa Afriikaa Kaameeruun qopheessitu irratti hirmaachuushee ni mirkaneeffatti. Yoo qixa baate yookin ammoo mo'amtees, Madagaaskaar Niijeeriin kan injifatamtu yoo taate hiree darbuu qabdi. Sababa weerara koronaavaayirasiif jecha kan ture taphni waancaa Afriikaa 33ffaan bara kana ture gaggeeffamuun irra ture kan bara dhufutti dabarfame. Haga ammaatti biyyoonni shan Kaameeruun, Senegaal, Tuuniiziyaa, Maalii fi Aljeeriyaan darbuusaanii mirkaneeffataniiru.	https://www.bbc.com/afaanoromoo/oduu-56519928
health	Seeliin sammuu laaboraatorii keessatti guddate viidiyoo taphachuu danda’e	Seeliin sammuu qorattoonni UK fi Awustiraaliyaa laaboraatoorii keessattii guddisan tapha teenisii viidiyoo bara 1970 keessa hojjetame taphachuu danda’eera. ‘Sammuun xiqqoo’ kuni naannoo baruu fi deebii kennuu danda’a. Dr Bireet Kaagaan keewwata qorannoo isaanii joornaalii Niwuroonii irratti baasaniin meeshaa beeddee seelota sammuu waa miirefachuu danda’an laaboraatorii keessatti tolchuu danda’eera jedhan. Ogeessonni kaan immoo hojii kana ‘’kan nama gammachiisu’’ jedhanillee sammuu miira qabu tolchuun garuu dubbii fiixeetti bahe dha jedhan. ''Meeshaa kana ibsuuf jecha filatamaa biraa argachuu hin dandeenye,’’ jedhu Dr Kaagaan. ''Odeeffannoo madda ala jirurraa fudhatee, xiinxalee battaluma sana deebisa,’’ Sammuun xixiqqoon yeroo jalqabaatiif kana dura kan tolchaman bara 2013 ture, kunis sammuun daa’imman baayyee xiqqoo tahee ittiin qorachuuf ture. Ergasii garuu qorannoon kuni sammuu xiqqoo gara tolchuutti guddate. Garuu sammuun tolfame kuni qaama alaa wajjin wal-quunnamuun garuu kan jalqabaati. Gareen qorannoo kun: Seelonni laaboraatorii keessatti tolfamanis ofumaan sochii elektirii agarsiisuu jalqaban. Akkuma haasaan kuni itti fufeen humna xiqqaa fayyadamuu jalqaban. Haa tahu malee, yeroo kubbaan teenisii raakkeettii bira darbuufi taphni akka haaraatti jalqabu akka haaraafi hin tilmaamaneen taphachuu itti fufan. Sammuun xiqqoo kuni daqiiqaa shan keessatti akkatti taphatan barate. Takka takka kubbaan jalaa baatii, garuu milkaa’inni agarsiise kan carraadhaan qofa argame miti. Sammuun tolfame kuni akka taphataa jiru beekuu baatus tapha teenisii kana akkuma namaatti taphate jedhan qorattoonni. Dr Kaagaan akka jedhanitti, teeknolojiin kuni gara fuulduraatti dhukkuboota waa irraanfachuurratti wal’aansa kennamuuf yaalii hojjechuuf fayyada taha jedhan. Kana booda Dr Kaagaan tapha teenisii Poong jedhamu kana taphachuu irratti dhiibbaa alkooliin qabu qorachuu fedha. Sammuun tolchame kuni akka sammuu namaatti yoo hojjete, yaalii wal’aansa sammuu namaaf kennamu hojjechuuf murteessaa taha jedhan Dr Kaagaan. Yunivarsiitii Xiinsammuu Kaardiffi’tti qorataa kan tahe Dr Diin Barneet  ‘’sirna waa yaadu’’ jechu wayya jedha. '‘Odeeffannoon ifatti keessa darbee faayidaarra oolaa jira. Sunimmoo jijjiiramaa fida, kuni karaa bu’uuraa taheen seelonni kunneen akka baratan godha malee ofiin waan hin dalagne,’’ jedhan.	https://www.bbc.com/afaanoromoo/articles/c4nr0v834rko
politics	Gaambeelatti namoonni yaalii ajjeechaa aanga’ootarratti gaggeessan to'ataman jedhe poolisiin	Namoonni qondaaltota mootummaa olaanoo naannoo Gambeelaarratti yaalii ajjeechaa taasisan to’annaa jala oolfamuusaanii komishiiniin poolisii naannichaa ibseera. Qondaaltonni yaaliin ajjeechaa irratti taasifame kunneen pireezidaantii fi Itti Aanaa, Af-yaa’ii mana maree naannochaa fi Itti Aanaa, hogganaa Paartii Badhaadhinnaa naannichaafi aanga’oota naannichaa biroodha. Qondaaltonni kunneen Hagayya 22, bara 2012 ture, hawaasa Godina Joor, aanaa Anyuwaa waliin marii taasisuuf kan garas imalan. Komishanara Itti Aanaa Komishinii Poolisii Naannoo Gambeelaa kan ta'an komishiinar Tuuti Koor akka jedhanitti jilli pireezidaantii naannichaatiin durfamu kan aanga’oota ol’aanoo of keessatti qabate daawwannaasaa godina Goong xumuruun ture kan gara godina Joor imale. Kaayyoon daawwannaa kanaas godinicha keessatti  rakkoo  lolaan ganna kana qaqqabsiisaa jiru  ilaaluun jaarsolii biyyaafi dargaggoota waliin marii taasisuu akka ture dubbataniiru. Marii mana maree godina Joor keessatti taasifamerratti dargaggoonni gurmaa’an aanga’oota ol’aanoo naannichaarratti yaalii ajjeechaan taasisuusaanii mirkaneessaniiru. Komishinar Tuutii Koor akka jedhanitti yaaliin kun duruma kan karoorfameedha; garuu eegdota aanga’ootaan osoo hin milkaa’in hafeera jedhan. Yaalii ajjeechaa kanaan wal qabatee shakkamtoonni 19 battalumatti to’annaa jala oolfamuu isaanii BBC’tti himaniiru. Jalqabbiin shakkamtoota kanneenii magaalaa Gaambeellaa ta’uusaa fi shakkamtoota to’annaa jala oolan keessaa tokko doktara lammii Ameerikaa ta’uusaa eeraniiru. Dargaggeessii lammii Ameerikaa kun dargaggeeyyii gurmeessuun alatti maqaasaatiin maallaqa baay’ee fiduu fi harka dargaggeeyyii sanneenitti ammoo maallaqni baay’een argamuusaa himaniiru. Shakkamtoota harkatti meeshaan waraanaa sagalee maleessa dabalatee rasaasni seeraan ala ta’e to’atamuusaa ibsuun qorannoon dabalataa taasifamaa jiraachuusaa himaniiru. Shakkamtoonni kunneen galma yaalii kana taasisanitti waldhabdee tasaa uumuun kallattiisaa jijjiiruuf akka turan kan ibsan koomishiinarri itti aanaan; yeroo sanitti eegdonni aanga’ootaa taatee kana to’achuuf gara samii dhukaasuusaanii dubbataniiru. Dhimmacharratti asiin durallee odeeffannoo akka qabanii fi to’annaan taasifamaa turuusaa kan himan koomishiinar Tuuti Koor, shakkamtoonnis pireezidaantichi osoo magaalaa Gaambeellaa keessa jiranii, haleellaa raawwachuuf kaayyeffatanii akka turan himu. “Gaambeellaa keessatti dorsisaa fi sodaachisa baay’eetu ture. Isaan akka ka’uumsaatti fudhannee odeeffannoo baay’ee qabna ture. Kanarratti hundoofnee hojjachuu keenyatu haleellaa kana dhaabsisuu kan dandeenye,” jedhaniiru. Kaayyoon shakkamtootaa “pireezidaanticharratti tarkaanfii fudhachuu fi dirqamaan aangoorraa kaasuu ture” jedhaniiru. Hamma ammaatti shakkamtoonni 25 to’annaa jala oolfamuusaanii himuun namoonni biroos barbaadamaa jiraachuusaanii koomishiinarichi BBC’tti himaniiru. Dabalataanis shakkamtoonni guyyaa Sanbataa to’annaa jala oolfamuusaaniitiin Wiixata kaleessaa (Hagayya 31,2012) qorannoon jalqabuusaa fi har'a mana murtiitti akka dhiyaatanis beeksisaniiru. Ammatti haalli jiru gaarii ta’uu fi marii taasifamaa jirachuusaa himaniiru.	https://www.bbc.com/afaanoromoo/oduu-53977638
sports	Qulqullinni warri J﻿aappaan 'jiruufi jireenya isaaniin akka boonan taasiseera'	J﻿aappaan Waancaa addunyaarratti Jarmaniin duubaa kaatee injifachuun seenaa guddaa ta'us, deeggartoota aadaa fi barmaata isaanii raawwachuurraa hin danqine. D﻿irree kubbaa miilaa keessatti taphni yeroo xumuramu istaadiyoomiin balfa adda addaan guutamee, deeggartootni qaamni biraan akka qulqulleessu achumatti dhiisanii bahuutu baratamaadha. W﻿arra Jaappaan biratti garuu faallaadha. Balfa arginaan bira hin darban. Qulqullinni guddisa isaanii keessatti iddoo guddaa qaba. K﻿anas guyyaa jalqabaa Waancaan Addunyaa Kaataar eegale Ikuwaadoor keessummmesituu dorgommichaa yeroo injifattee taphni xumuramu, warri Jaappaan Istaadiyoomii keessaa wanna itti fayyadaman yeroo sassaaban mul'ateera. Roobii kaleessaas g﻿areen biyyaalessaa Jaappaan injifannoo seena qabeessa Jarman irratti yeroo galmeessu, gammachuun machaa'anii barsiifata isaanii hin dhiifne. G﻿areen isaanii injifannoo booda dirree gadhiisee bahus deeggartootni Istaadiyoomii Kaliifaa Internaashinaal keessatti waan itti fayyadaman mara sassaabaa qulqulleessaa turan. W﻿aancaa addunyaarratti deeggartootni Jaappaan gocha kana yoo raawwatan kan Kaataar kun kan jalqabaa miti. Waancaa Addunyaa Raashiyaa bara 2018 irrattis gareen isaanii ramaddii isaarraa darbee Beeljiyeemiin 2-3 yeroo injifatames akkasuma istaadiyoomii qulqulleessanii bahan. Deeggartoota qofa miti, t﻿aphattootni Jaappaanis kutaa huccuu itti jijjiiratan injifannoo Jarman kaleessaa booda qulqulleessanii hoteela miidhagaa fakkeessanii bahan. Jaappaanitti qulqullinni qaama aadaa isaaniiti. Ijoollummaa irraa qabee ittiin guddatu. Yunivarsiitii biyya Jaappaan Osaakaa keessatti ogeessa qorannoo hawaasaa kan ta'an Iskoot Noorz, bara 2018 dhimma aadaa qulqullinaa warra Jaappaan irratti BBC'f yaada kennaniin ''jiruufi jireenya isaaniin akka boonan taasiseera'' jedhanii ture. ''Tapha kubbaa miilaa booda qulqulleessuun amala mana barnootaatii fudhatanii bahaniidha, ijoolleen mana barnootaatti daree isaaniifi koriidarii mara qulqulleessanii bahu,'' jedhan. Amalli warra Jaappaan kun miidiyaa hawaasaa gubbaatti leellifamaa jira. Gareen Jaappaan kan Jarmaniin injifate ramaddii E jalatti Dilbata dhufu Koostaarikaa, Kamisa itti aanu ammoo Ispeen morkata. Gareen kun qabxii kamiyyuu ammaa booda osoo argatee deeggartootni biyyattii garuu guutuu addunyaatti hojii gaarii isaaniin injifataniiru.	https://www.bbc.com/afaanoromoo/articles/ck7xeey9pjpo
politics	Haati warraa poolisii hojjettuu manaa ishee lammii Miyaamnaar dararuun ajjeesuu amante	Haati warraa poolisii Singaappor hojjettuu manaa ishee Miyaanmaar irraa taate, beelessitee darartee ajjeesuu ishee amante. Miidhaa bara 2016 keessa irra ga’een hojjattuun kun yeroo duututti ulfaatinni ishee kg 24 gofa ta’uu gabaafameera. Abbootiin alangaa gochi Gayatiirii Murugayan “hammeenyaa fi tasumaan namummaa kan hin qabnedha,'' jedhaniiru. Kun waggootii dhiyoo keessatti magaalota dureeyyii keessatti dararaa ga’an gurguddoo keessa isa tokkodha. Gartuulen mirga namoomaaf falman akkaataa qabiinsaa hojjattoota manaa kan hedduun isaani biyyooti ollaa Eshiyaa irraa dhufan irratti yaaddoo qaban kaasaniiru. Kibxatarra, Adde Murugayan, ganna 40, mana murti Singaappoor keessatti ajjeechaa Piyang Nigayi Don dabalatee himannaa 28 irratti dhiyaate balleessaa tahuushee amanteetti. Dhaddacha booda hidhaan umurii guutuu irratti murtaa’uu danda’a. Aadde Piyang Aadde Murugayaniif hojjachuu kan eegalte bara 2015tti yoo ta’u, kunis biyyasheetii erga baatee hojii ishee isa jalqabaa ta'u manni murti dhaga’eera. Aadde Murugayan ishee dararuu kan eegalte Onkololeessa 2015'tti erga “suuta hojjetti, qulqullina hin qabdu akkasumas baayyee nyaatti” jechuun Addee Piyaang himattee booda ta’uu, mana murti eeruun miidiyaan biyyatti gabaaseera. Vidiyoon kameeraa mana jireenyaa isaanii kessa kaa’ame irraa argame akka agarsiisutti, Piyaang du’uu isheen dura baatii ture keessa guyyaatti yeroo hedduu yemmuu dararamtu mul’iseera. Dabalataanis Addee Murugayan kaawuyyaa ykn meeshaa ittin wayyaa qixeessaniin ishee gubuu fi “akka kosii asii fi achii ishee daddarbachuun” himatamteetti. Nyaatni aadde Addee Piyaang yeroo hedduu nyaattu, daabboo bishaan keessa dhuubame, nyaata qorraa firijii keessaa ba'e ykn ruuzii muraasa ta’uu manni murti dhaga’eera. Ji’oota 14 keessatti ulfaatina qaama ishee %38 – kg15 hir’isteetti. Hojjattuun ganna 24 kun Adoolessa 2016 keessa erga Addee Murugayan fi haadha isheen sa'aatii dheeraaf irra deddeebiin dararamtee booda lubbuun ishee darbe. Bu’aan qorannoo du’a ishee booda gaggeeffame Addee Piyaang kan duute erga irra daddeebiin hudhamtee booda oksijiiniin sammuu ishee bira ga’uu waan dadhabeef ta’uu mul’iseera. Abbootiin alangaa Aadde Murugayan hiidhaa umurii guutuun akka adabamtuuf gaafataniiru, abukaatooti ishee garuu yeroo sanatti miira gaddaa keessa akka turtee fi dhibee xiinsammuu OCD jedhamu waan qabduuf adabbii hidhaa gabaabaa akka argattuuf gaafatan. Abbaa warraa ishee, qondaala poolisii Kelvin Chelvam fi harmee ishee irrattis himanni adda addaa dhiyaateera. Chelvam bara 2016tti hojii poolisummaa isaa irra dhorkamuu miidiyaan biyyattii gabaaseera. Roobii irratto Ministeerri Humna Namaa Singaapoor Joosefiin Teyoo, Addee Piyaang oggeesota fayyaa hedduu bira deemtus, dhaabbati ishee qacare ishee daawwatus haalli isheen keessa turte hin baramne jetti. Yeroo tokko ogeessi fayyaa madaa ishee argus Adde Murugayan garuu yeroo hedduu gulantaa ittin gamoo ba’an irra kukkufti jechuun himtee turte. Teo’n gochi kun “kan nama naasisudha” jechuun hojjettoota manaa biyya biraa irraa dhufan kunuunsuuf waggooti dhiyoo keessatti qajeelfamoonni kaa’amuu ibsiteetti. Ministeerri ishees akkaataa itti ogeeyyiin fayyaa gabaasa meedikaalaa kennan qorachaa jiraachuu fi ogeeyyiin fayyaa kun mallattoo dararaa yoo argan “itti gaafatamummaa” poolisiitti gabaasuu akka qaban rippoortarootatti himteetti. Singaappoor keessa hojjettoonni manaa biyya biraa irraa dhufan 250,000 ta’an kan jiran yoo ta’u, hedduun isaani biyyootii akka Indooneshiyaa, Miyanmaar fi Filippiins irraadha. Yakkootni dararaa akkanaa waan haaraa miti. Bara 2017tti jaalalleewwan hojjettuu isaanii Filippiinsi irraa taate beelessuun hidhamaniiru. Bara 2019’tti ammoo lameen (couple) hojjettuu isaani Miyanmaar irraa taate dararuun hidhamaniiru.	https://www.bbc.com/afaanoromoo/oduu-56199706
entertainment	Qe'ee Hindii kanatti maqaan muuziqaan bakka bu'a	Qe'ee Hindii kanatti haadholiin ijoollee isaaniif maqaa moggaasuuf osoo hin taane, muuziqaa adda taheen waamu. Sagalee muuziqaa kanaanis wayita guddatanis itti waamamu.	https://www.bbc.com/afaanoromoo/oduu-49016551
health	Koronaavaayiras: UKn namoota fayyaa Covid-19n akka 'qabaman gochuun' yaalii talaallii gaggeessuuf	UK’n qorannoo namoota fayyaa 90 beekaa Covid-19’n faaluun yaalii talaallii gaggeessuuf qophaa’uun biyyaa ishee jalqabaa ta’uuf jirti. Qorannoo kun Amajjii eegalamaa jedhamee kan yaadamu yoo ta’u yaalii talallii Covid-19 argachuu ni arifachiisaa jedhamee yaadama. Hojii kanaaf mootummaan  baajata pawondii miiliyoona 33.6 ramadeera. Ogeessonni of eeggannoon filannoo isa jalqabaa ta’uu qaba jechuun akeekkachiisaniiru. Karoorri kun naamusa (ethics) kan eeggatee ta’uu akka qabu utuu hin eegalamiin dura raggaasifamuu qaba. Qarannoon akkanaa, taalallii yaaluuf mala ariifataadha. Sababiin isaas namootni uumamaan dhibichaaf hanga saaxilamanitti eeguun waan hin barbaachisneef. Jalqaba qorattoonni vaayirasii koronaavayirasii hagamtu dhibee kana tola oltoota ganna 18-30 ta’an Covid-19 qabsiisuu danda’a kan jedhu adda baasu. Namootni vaayirasiin kun karaa funyaani kennamuuf kun, sababa umuriifi fayyina isaaniin miidhaan irra ga’u xiqqaadha. Itti aansuun saayintistoonni talaalliin Covid dhibee kana ittisuu danda’a yoo ta’e ni yaalu. Kolleejii Empeeriyaal Landan irraa qorannoo kana kan dursu Dr Kiriis Chiwuu “gartuunkoo qorannoo akkanaa vaayirasoota hargansuu miidhan irratti milkaa’inaan waggooti 10 oliif gaggeessaa turaniiru. ‘’Qorannoon kamuu balaarraa bilisa hin ta’u, garuu qorattonni “Human Challenge Programme” balaa uumamuu danda’u hanga danda’ameetti xiqqeessuuf ciimsinee ni hojjenna,” jedhu. Qorataan qorannichaa biraafi daarektarri the ‘Human Challenge Consortium,’ Piroofessar Piitar Openshaaw  akka jedhanitti, namoota fayyaa beekaa dhibeen faaluun ‘wanta akka salphaatti fudhatamu miti.’ “Ta’us garuu, qorannoowwaan akkanaa odeeffannooo bal’aa kennu. Talaalliifi qoricha covid-19 argachuuf hanga danda’ametti ariitiin hojjachuun barbaachisaadha,” jedhu. Talaalliwwaan Covid-19 dhibbaan lakkaa’aman addunyaa keessatti qoratamaa kan jiran yoo ta’u, kanneen akka kan Yunivarsitii Oksifordiin uumamanii fi biroon ammo yaalii sadarkaa dhumaarra ga’uun dursaa jiru. Kanneen keessaa qorannoon haaraa kun usuu hin eegaliin bu’aa argatanii hojii eegaluu kan danda’an yoo ta’u, qorattoonni akka jedhanitti qorannoon kun talaalli inni kam caalaatti hojjata isa jedhu madaaluuf ni fayyada. Weerara Covid kana mo’achuuf talaalliwwan garaa garaafi wal’aansi bu’aa qabeessi akka nu barbaachisu ogeessoti ni himu. Akkasumas namoota dhibee kanaaf caalatti saaxilamoo ta’an kan akka maanguddootaafi namoota dhibee biroo qaban irratti yaalamu qabu. Hojiin qorannoo kanaa sadarkaan jalqabaa walta’uumsa Kolleejii Impeeriyaalii Landan, ogeessota Hospitaala Royaal Firii, gartuu qorannoo Landaniifi dhaabbata hVIVO jedhamuun gaggeefama. Erga Covid-19’n qabamanii booda tola ooltonni kun hanga dhibee kanarra bilisa ta’anitti wiirtuu baayoo teekii keessa turu. Namootni kun yeroo isaaniif maallaqani kan kennamuuf yoo ta’u qorannoo kanarratti erga hirmaatanii boodaa miidhaan akka irraa hin geenyeef gara waggaa tokkoof hordoffiin ni taasifamaafi. Beekaa nama tokko Covid’n qabsiisuun yaaddoo xiinsammuu keessa nama galcha, keessumaa dhibamtoota wal’aanuuf qorichi waan hin jirreef, ta’us garuu qorichootni gariin wal’aanu danda’an jiru. “Talaalli bu’a qabeessa ta’e ariitiin hojjachuu keessatti wantoonni namuusa namaa gaaffi keessa galchan ni jiraatu. “Wanta amma rakkoorra jiru waliin yeroo ilaallu garuu, qorannoo akkanaa gaggeesuu dhiisuutu naamusa dhabuu ta’a,” jetti Yunivarsitii Oksiforditti oggeettiin naamusaa Piroofesar Juliyaan Savulesku. Ministeerri Daldalaa Alook Sharmaa “Koronaavaayirasii ittisuuf, saayintistootaafi qorattoota keenya talaallii argachuuf yaalan dabalatee, wanta dandeenyu mara hojjachaa jirra,” jedhu.	https://www.bbc.com/afaanoromoo/oduu-54622379
health	Koronaavaayiras: Saayintistiiin 'Vaayirasiirratti osoo qabsaa'uu' maaginatiin funyaan isaa galte	"Qorataan hawwaa (astrophysicist) yeroo weerara koronaavaayirasii kanatti meeshaa namni akka harka isaa gara fuula isaatti hin geessine gargaaru hojjechuuf yaalaa ture ofiinuu hospitaala gale. Sababii inni itti hospitaala galeef ammoo maaginetiitu funyaan isaa keessatti rakkate. Qorataan Dr. Daani'eel Riirdoon jedhamu meeshaa qomaa olirratti godhatan kan yeroo namni harka ofii gara fuula ofiitti dhiyeessutti deebii kennuu danda'u hojjechuuf abbale. Akka carraa ta'ee garuu qorataan kun hin milkoofne; wanta inni yaade akka inni karoorfatetti ta'uufii didde. ""Wanta ani yaade  faallaa bu'aa ani yaadeeti godhate. Anumtiyyu rakkoo keessan gale"" jedheera. ""Natti kolfamee, yeroodhaaf abdii kuteen ture. Garuu boodarra calliseen maaginetiiwwan fuulakoorra kaa'uun eegale. Jalqaba gurrakoorra, achiin booda ammoo funyaankoo keessa kaa'een yaaluu itti fufe,"" jechuun BBC'tti hime. ""Rakkoon na mudate yeroon maagineticha biraa funyaankoo isa lamaffaa keessa kaa'eetti ture. Maaginetoonni qaawwa funyaankoo lamaan keessa jiran walharkisuun rakkoo qaqqabsiisan!"" Haata'u malee, qorataan yunvarsiitii kun yeroodhaaf ofi tasgabbeessuu yaale. ""Yeroo jalqabaa na miidhee ture, garuu baayyee muddamee hin turre,"" jedhe. ""Yeroo [maaginetoota] sana baasuun rakkisaa ta'aa dhufetti garuu caalaa muddamuun jalqabe,""  jechuun rakkina keessa ture hima. ""Isaan booda, wayita maaginetoota lamaan humnaan baasuuf yaalee garuu baasuu akkan hin dandeenye hubadheetti, rakkoo keessa akkan seenen bare."" Yeroo kana hunda qorataan kun rakkoo ofirra geessisee kana ofumaan hiikuuf jecha yaalaa ture. ""Pinsaan (qabduu) gara maaginetii funyaankoo keessa jiruutti ittuma fufee harkifame. Humni funyaankoo harkisu ammoo baayyee dhukkuba ture."" Yeroo rakkoo kanarra ga'u ture qorataan kun gara hospitaala isatti dhiyoo Meelbarnitti deeemuu akka qabaatu kan hubate. Akka carraa ta'ee ammoo hospitaalichi kan jaalalleen isaa keessa hojjettudha. ""Doktoroonni jaalallee koo beekan yaaddeessaa miti jedhan. Natti kokkolfaa darbu ture. 'Maaginettiin maaliif funyaankee keessa keessee?!"" jechuun na gaafatu. Akka carraa ta'ee wallaansa milkaa'aa argateera. Doktoroonni dhuma irratti maaginaticha funyaan isaa keessaa baasaniifii hospitaalaas bahe. Ammaaf hojii qorannoo isaa kana akka dhiisu kan dubbate saayintistiin kun. ""Ani nan dhaaba jedheen yaada, namni anarra beekumsa isaa qabu itti fufsiisuu danda'a,"" jechuun kokkolfaa yaada qorannicha akka dhaabuu hima."	https://www.bbc.com/afaanoromoo/oduu-52100390
health	Pireezidantiin Paarlaamaa Awurooppaa David Sassoli boqotan	Pireezidantiin Paarlaamaa Awurooppaa David Sassoli umriisaanii waggaa 65tti addunyaa kanarraa du'aan boqochuu dubbi himaan isaanii ibse. David Sassoli erga dandeettiin madinummaan qaamasaanii akkaan dadhabee booda ji'a darbe keessa Italiitti hospitaala seenan. Gaazexeessaa fi qondaalli siyaasaa centre-left-duraanii biyya Italii kun erga torbee lamaaf akkaan dhukkubsatanii booda  hojii isaanii hunda dhaabanii turan. Dubbi himaan isaanii Roberto Cuilo qondaalli kun Kibxata ganama hospitaala Aviano, Italii keessatti du'uu ibsan. Qondaalli kun Fulbaana darbes dhibeen daranyoo sombaa itti hammaannaan hospitaala Strasbourg seenanii yaalamanii erga fooyya'anii booda Sadaasa keessa hojiisanii itti fufanii turan. David Sassoli deebi'anii bakkicharratti hojjechuuf wayita abdii kutatan, bakka isaanii nama filachuun ji'a kana keessa karoorfamee jira. Duraan oduu-dubbisaa kan turan qondaalli siyaasaa kun, bara 2019 ture, pireezidantii ta'anii paarlaamaa Awurooppaa teessoo 705 qabu hoogganuu kan jalqaban. Kaadhimamtoota waliin dorgoman sadi mo'achuun pireezidantii kan ta'an David Sassoli, haasawa isaanii jalqabaatiin daandii tokkummaa, walqixxummaa fi nageenyaa abbootiin keenya eegalanirratti yaa deebinu jechuun dhaaman. David Sassoli hojii gaazexeessummaa dhiisuun siyaasatti makamanii paarlaamaa Awurooppaa kan seenan bara 2009 ture.	https://www.bbc.com/afaanoromoo/oduu-59948196
politics	Yukireeniin weeraruuf Raashiyaan %70 qophofteetti jedhan maddeen US	Rashiyaan weerara guutuu Yukireen irratti torbanoota dhufan keessatti gaggeessuuf qophii dandeetti humna waranaa ishee %70 irra geesseetti jedhan qondaaltonni US. Guraandhala keessa halli qilleensaa jijjiirame lafti cabbiin jabaachuu isaa waan hin oolleef, Moskoon meeshalee gurguddoo yeroos fiduu malti, jedhu qoondaltonni US eenyummaan isaani hin ibsamne. Raashiyaan daangaa Yukireen irratti loltoota 100,000 ol qabdi jedhame yaadamus, weerara karoorfachaa jiraachuu garuu ni haalti. Qondaaltonni US kun himata isaanii kanaaf ragaa hin dhiyeessine. Odeeffannoon kun hordoffii tikaa irratti kan hunda’e ta’uu himuun, dhimmichi waan rakkisaa ta’eef garuu odeeffannoo dabalataa kennu akka hin dandeenye eeruun, miidiyaan US gabaaseera. Dabaluunis qondaltonni US kun, pireezdaantiin Raashiyaa Viladmiir Putin, Yukireeniin weeraruuf karoorsuu isaa akka hin beekneefi ammayyuu furmaata dippiloomasii irra ga’amuun akka danda’amu ibsaniiru. Haalli qilleensaa jiru Raashiyaan Guraandhala 15 hanga dhuma Bitootessaa gidduutti meeshalee ishee akka sochooftuuf eeyyamuu mala jechuun qondaaltonni US lamaan Reuters’tti himaniiru. Akka gabaasaaleen eeranitti, weerara Raashiyaan Yukireen irratti gaggeessituun namootni nagaa 50,000 ta’an du’uu akka danda’an, qondaaltonni kun akeekkachiisaniiru. Dabaluunis, weerara kanaan magalaan gudditti Yukireen, Kiyeev guyyoota muraasaa gidduutti akka kufuu dandeessuu fi kunis namootni miiliyoonaan lakkaa’aman waraanaa irraa baqatanii Awuroppaa keessatti rakkoon baqattoota uumamuu akka malu tilmaamaniiru. Humnoota Nato naannicha jiran waliin waraanni Lixaa akka dhabbaatu agarsiisuuf looltoonni US dabalataa Pooland qubbachaa jiru. Gartuun loltootaa jalqabaa kibbaa-lixaa biyyatti Rizeszoow Sanbata seeneera. Bulchiinsi Baayden guyyoota muraasa dura akka beeeksisetti looltoota dabalataa 3,000 ta’an gara lixa Awuroppaatti ni erga. Mooskoon looltonni ishee naannicha kan qubatan leenjiif akka ta’e himus, Yukireenii fi waayilootni ishee Lixaa garuu biyyattiin haleellaa gaggeessuuf akka qophaa’aa jiru yadda’uu itti fufaniiru. Waldhabdeen kun dhufe erga Raashiyaan bulchiinsa Yukireen Kirimiyaa foxxoqsuun, warraaqsa hamaa Donbas keessa ture deeggarte gara waggootii saddeet booda dhufe. Raashiyaan mootummaan Yukireen, waligalteee Miniskii hojiirraa hin olchine jechuun himatti. Waligalteen idil addunyaa kun, baha keessatti bakka finciltoonni Raashiyaan deeggaraman naannolee tokko tokko to’atanii fi bara 2014 irraa eegalee yoo xiqqaate namootni 14,000 itti ajjeefaman keessatti nagaan akka bu’u kan eerudha. Raashiyaan, Yukireen miseensa Nato akka taatuuf eeyyamamuu hin qabdu jechuun falmiti. Morkiin Raashiyaa fi US gidduu jiru, kan lameenuu meeshaa waraanaa nukilarii addunyaa guddaa qaban, yeroo waraanaa ‘Cold War’ jedhamuu kan jalqabedha. Yukireen qaama ijoo bulchiinsa komunistii Soveet Yuniyeeni turte.	https://www.bbc.com/afaanoromoo/oduu-60277789
health	Saaraa Toomaas: Dhukkubsattuun kaansarii harmaa osoo addaan hinkutiin km 200 daakte	Wal'aasanshee kaansarii harmaa waggaa darbe kan xumurte Saaraa Tomaas, boqonnaa malee laga biyya Biriiteen (English Channel) yeroo afuriif qaxxaamuruun dubartii  jalqabaa taatetti. Lagni isheen qaxxaamurte kuni qaama galaana Atlaantikii isa xinnaa yoo ta'u, qaama bishaan Kibba Ingliiziifi Kaaba Faransaayiin adda baasuudha. Saaraan dubartii umuriin waggaa 37 yoo taatu, dorgommii cimaa kana kan taasiftee Dilbata darbe yoo ta'u dorgommichas erga sa'atii 54'f daakteen booda xumurtee jirti. Saaraan wal'aansa kaansarii harmaa taasisaa turte bara darbe kan xumurte yoo ta'u, fiixaan bahiinsa ishee kanas ''kanneen akka kiyya du'a irraa hafaniif yaadannoo haa ta'u'' jette jirti. Daakaan kunis km 128.2 kan fudhatu yoo ta'u, Saaraan garuu sababii bubbeen cimaa ishee mudateef, fageenya km209.2 daakuuf dirqamtee jirti. Saaraan jiraattuu biyya Ameerikaa naannoo Koloraado yoo taatu, daakaa ishee kan xumurte Kibxata taredha. Isheenis ''dorgommii daakaa kana injifannoon xumuru kiyyatTi amanu dadhabeera, baayyees gammadeera,'' jechuun akkuma dorgommiiishee xumurteen qarqara galaana Dovaaraa boqattee BBC'tti himtee jirti. ''Namoonni baayyeenis ana arguufi hawwii gaarii naaf ibsuuf qarqara galaanaatti argamanii turan. Isaanis baayyee gammadaniiru. Anis amanu dadhabuun naheen ture,'' jette turte. Qaamni ishee dadhabbiin butuutuu kan himte Saaraan, guyyoota muraasaaf boqachuun barbaadas jette turte. Inijifannoo ishee kana ilaalchisuun dorgommii bishaan daakuun kan beekame Lawiis Pagiihi fuula tiwiitari isaarratti akka ibsiteetti ''hanga dandeettii ilmaan namaa agarsiifneerra yoo jennuu, tokko tokkoos rikardii sana ni caccabsuu'' jechuun leelliseera. Baga gammaddes jechuun gammachuusaa ibseefiira. Haatii Saaraa Beekii Baakistar gama isaaniitiin, ''daandii jireenyaashee hundatti waliinan jira. Kan ammaa kun garuu baayyee sodaachisaa ture,'' jechuun dorgommii intallisaanii taasifte hangam cimaa akka ture BBC'tti himaniiru. Intalli isaanii dinqisiifattuu umamaa yoo taatu, imala ishee kanaanis rakkoolee hedduufi ciniinnaa garaa cimaan mudate akka ture hindhoksine. Wal'aansa ishee kaansarii harmaa bara darbe kan xumurte Saaraan, bishaan daakuu akka wal'aansa tokkootti itti fayyadamaa turte. Miseensa garee deeggartoota Saaraa kan taate Elleenii Howuleeyiim gama isheetiin, ''Injifannoon hiriyyaa tiyyaa baayyee gammachiisaadha. Kan hinyaadamneefi addadha'' jechuun dinqisiifattee jirti. Akkasumas dubartii daangaa daakuu bishaan maaraatoonii dabarteedha jetteenii jirti. Muuxannoo bishaan daakuu kan qabdu Saaraan, qophii taasiftu kan xumurte bara 2007tti ture. Garuu yeroo jalqabaatiif galaana daakuun kan xumurte bara 2012tti yoo ta'u, irra deebiin kan qaxxaamurte bara2016tti. Oggeessi fiilmii Joon Waashariin ''dheerina km32 yoon daakuu, kanaan ol daaku akkan danda'u natti dhagahama ture. Kanaafuu hangam deemu akkan danda'u ilaaluun barbaada,'' jechuun sababii ittiin kakaatee himti. Isaan boodas bara 2017 baatii Adoolessaa keessa haroo Chaampiileen kan daangaa Ameerikaafi Kaandaatti argamu irratti km 168.3 daakte jirti. Isaan booda ture dhukkuubbiin kaansarii harmaa ishee mudatee kan wallaansaa eegalte turte. Saaraan wallansa ishee kanas kan xumurte bara darbe ture. Ammas rikardiin ishee Chaanaalii Inglizii daakuun cabsite kun dhukkubsattoota kanneen akka ishee  du'arraa hafaniif yaadannoo naaf haa ta'u jettee jirti.	https://www.bbc.com/afaanoromoo/oduu-49765932
health	Koronaavaayirasii: Gareen Buufata Hawaa Idil-addunyaa dachee weeraramteetti deebi’an	Gareen yookiin miseensonni Buufata Hawaa Idil – addunyaa (ISS) dachee waggaa dura dhiisanii deemaniitti osoo hin taane kan waan biraa itti dagaageetti gaafa Jimaataa ganama deebi’an. Kunneenif garuu adda of baasuun haaraa miti. Lammiin Ruusiyaa Oleg Iskiraaypochkaa fi lammiin US Jeesikaa Meeyir dachee kana dhiisanii gara hawaa kan imalan Fulbaana darbe ture. Kunis, osoo Covid-19 addunyaa hin weerariin dura jechuudha. Lammiin Ameerikaa biraa Andiriiw Morgaan immoo erga Adoolessa bara 2019 eegalee hawaarra ture. Weerarri koronaavaayirasii akkaataa kanneen hawaati dhufan dur ittin simataman jijjiireera. ‘’Dachee irratti wanti akkanaa uumamee argun waan keessummaadha,’’ jetteetti tibbana karaa viidiyoo dhaan kan dubbatte Jeesikaan. ‘’Asiitii, dacheen akkuma durii hawwattuudha. Garuu, erga nuti achiitii baane as wanta jijjiirame amanuun nama rakkisa.’’ Namoonni sadeen kuni gaafa Jimaataa akka Itoophiyaatti ganama sa’aatii 1:00tti lafa qubatu jedhamee eegama. Kunis, Iskiraaypochkaafi Meeyir guyyoota 205 booda, Morgaan immoo guyyoota 272 booda ni ta’a jechuudha. Akka duriitti taanaan bakka wayii biyya Kaazaakistaan qubataniiti ergasii gareen isaan barbaacha bahu buufata xiyyaaraa dhihootti fidee ergasii biyya ofiitti balali’u. Amma garuu Kaazaakistaan labsii yeroo muddamaa waan labsiteef buufataaleen xiyyaaraa cufaadha. Kanaaf, kanneen isaan simatan yeroo ammaa adda of baasanii jiru. Kanneen hawaatii qubatan fiduu dura qoratamuu qabu. Kunis, keessummoonni akka koronaavaayirasiin hin hubamneefi. Gareen lammiilee Ruusiyaa lamaafi Ameerikaa tokko Ebla bultii 9 gara hawaatti imalanis of eeggannoo guddaa godhaniiru. Osoo hin balali’in dura ji’a tokkoofi walakkaaf adda of baasanii turani. Kunis, vaayirasicha gara hawaa akka hin geessineefi. Bakki gara hawaa deemuuf irraa ol furguggifamaniifi Baayikonur jedhamee waamamu Kaazaakistaan keessatti argama. Lafni kuni liiziidhaan Ruusiyaatu Kaazaakistaanirraa kireeffate. Bakki kuni  ammallee dalagaa jira. Kanneen hawaarraa dhufanis achitti qubatan. Lammiileen Ruusiyaa kallattiin xiyyaaraan biyya ofiitti qajeelu. Kan Ameerikaa garuu Kibba Baha Kiyiziyilordaatti sa’aatii sadii konkolaataan imalan. Achiitii xiyyaarri Nasa’n gara Ameerikaatti isaan geessa. Gareen astironotaafi kosmonaatotaa erga hawaa irraa deebi’anii booda torban muraasaaf deeggarsi ni taasifamaaf. Bakkee harkisa dachee zeeroo qabutti yeroo dheeraa turan waan ta’ef qaamni isaanii akkuma durii lafarra jiraachuuf akka haaraatti madaquu qaba. Yeroo kanatti garuu koronaavaayirasiin akka hin qabamne doktoroonni isaan gargaaru. ‘’Yeroo turtii dheeraa boodaa maatiif hiriyyaa nagaa fuudhanii hammachuu dhabun baay’ee ni ulfaata,’’ jette Meeyir. Meeyir bara darbe Kiristiinaa Kooch waliin ta’un dubartoota jalqabaa hawaarratti tarkaanfatte ta’un seenaa dalagde. ‘’Hawaa caalaa dacheerratti qophummaan natti dhagaham.  Asitti hojiidhaan ko’oomna, qofaa ta’u keeyyuu hin yaadattu,’’ jechuun himte Meeyir. Buufanni Hawaa Idil-addunyaa erga bara 1998 eegalee lafa naanna’aa jirti. Yunaayitid Isteet, Raashiyaa, Jaappaan, Kaanaadaafi Eejansiin Hawaa Awurooppaa qooda keessaa qabu.	https://www.bbc.com/afaanoromoo/oduu-52320819
politics	Paaris dubartii sirna garbummaarratti fincilteef siidaa dhaabuufi	Magaalli guddoo Faransaay Paaris siidaa dubartii fincila farra garbummaa bara 1802 keessa odola Kaaribiyaan Guadeloupe'tti taasifame keessa qooda fudhatteef siidaa dhaabuufi. Dubartiin maqaan ishee Solituud jedhamtu yeroos qabamtee akka ajjeefamte amanama. Kantiibaan Paaris Aanne Hidaalgo dubartii kana ''fakkeenya cimaadha'' jechuun ''gootiitti'' jechuun waamaniiru. Seenaan garbummaa Faransaay hamma tokko erga duula lubbuun gurraachotaa darbuu hin qabu - Black Lives matter- booda qeeqamaa jira. Seenaan ishee hammana hin beekamu. Seenaa jaarraa 19ffaa Unesco kan Guadeloupe keessa maqaan ishee takka qofa dhahame. Akka ragaa kanaatti, isheen yeroo fincila garbummaa ''loote seentota'' kaan waliin to'atamte. Garbummaan Warraaqsa Faransaayin hambifamus Naappoliyaan deebisee ture. Akka seenaan jedhutti erga dahuun eeyyamameef booda ajjeefamte. Dubartiin kuni asoosama lammii Faransaay André Schwarz-Bar'n bara 1972 barreesse keessa ibsamteetti. Guadeloupe keessas yeroo ammaa siidaan dhaabateefi jira. Siidaan nama gurraachaa magaalaa Faransaay keessa arguun waan barame ta'u baatus kana dura siidaan Joseefin Baakerif dhaabameera.	https://www.bbc.com/afaanoromoo/oduu-54314563
sports	Arseenaal dorgommii FA Cup'n ala yoo ta'u, Maanchistar Yunaayitiid fi Liivapuul har'a morkatu	Saawuz Haampitan garee Arseenaal waancaa FA Cup bara darbee injifate dorgommicha keessaa baasaniiru. Saawuz Haampitan galchii njifannoo kan argatan daqiiqaa 24ffaa irratti yaalii Kaayil Wookarsi Piitarsi taasise Gaabri’eel ofirratti lakkoofsisuun ture. Galchiin kun daqiiqaa 508 booda Arseenaal irratti kan lakkaa’amte kan jalqabaa yoo taatu, kilbichi taphoota torba booda kan injifatame. Marsaa itti aanutti Saawuz Haampitan Woolvis waliin kan morkatan ta’a. Morkataan isaanii itti aanu Woolvis, Piriimiyer Liigii keessatti kan laaffatan yoo ta’u, marsaa FA Cup kanas akka hin taanetti kilaba liigichaan ala ta’e Choorlii moo’uun darbani, kanaafuu kilabni dorgommicha 1976 irratti moo’an Saawuz Haampitan, tapha dhufu hawwiin eeggatu. Gama biraatiin tapha guddaa dorgommichaatiin Maanchistar Yunaayitid Liivarpuuliin yoo keessummeessan Viiktar Liindeloof taphichaaf nidhaqqaba jedhameera. Maarkas Raashfoordi tapha PL darberratti teessoo jijjiirraa irraa ka’uun kan taphate yoo ta’u, gara filannoo jalqabaatti nideebi’a jedhamee eegama. Dursaan taphattootaa Liivarpuul Joordaan Heendarsan tapha Baarnileeyiin injifataman irratti miidhaa salphaan kan hafe yoo ta’u, ammas deebi’uunsaa shakkisiisaadha. Mohaammad Saalaafi Firmiinoon tapha darbe jijjiiramanii kan seenan yoo ta’u, tapha kanatti filannoo jalqabaan deebi’uu malu. Jooyeel Maatiipp tapha warra Kilaareetisi waliin taasisan irratti miidhamaan booda kan deebi’e ta’us, miidhamni akka itti hin deebineef walitti aansuun taphachiisuunii hafuu malu. Tapha kaleessa taasifame biraatiin, Maanchstar Siitiin salphina kilaba liigichaan ala ta’e Cheltanhaam Taawuniin injifatamuun dorgommii keessaa ba’uuf turan irraa bayyaannachuun 3-1’n moo’anii marsaa shanaffaatti darbaniiru. Taphoota birootiin Biraayitan Bilaakpuuliin 2-1, Baarnileey Noorwiichiin 1-0’n injifachuun warreen marsaa itti aanutti darban keessaayyu. Guyyaa har’aa taphoota geggeeffamn kaan keessaa, Cheelsiin Luutan Taawun kan itti keessummeessuufi Leestar gara Bireentifoorditti deemuun kan ittiin morkatan si’oominaan eegamu.	https://www.bbc.com/afaanoromoo/oduu-55785392
politics	Waraana Tigraay: Itoophiyaatti ajjeechaan caalaa osoo hin hammaatiin jaarmiyaaleen idil-addunyaa mariin olitti tarkaanfii fudhachuu qabu - HRW	"Manni Maree Nageenyaa Gamtaa Afrikaafi Manni Maree Nageenyaa Mootummoota Gamtoomanii waraana Itoophiyaa keessatti deemaa jiru waliin walqabatee ajjeechaan kanarra caalaa osoo hin ammaatiin dhaabsisuudhaaf mariin olitti waan qabatamaaa ta'e gochuu qabu jedhe Huuman Raayitis Waach (HRW). Ibsa Wixata baaseen labsiin yeroo muddamaa guutummaa biyyattii keessatti hojiirra oolu mootummaan Itoophiyaa labse gaaffii tokko malee humnatti akka dhimma bahu isa taasisuu mala jechuun sodaa qabus ibseera jaarmiyaan mirgoota namoomaaf falmu kun. ""Mootummaan Itoophiyaafi deeggartoonni isaa, akkasumas warri mormitootaa gochawwaniifi imaammatawwan dubbii hammeessan dhaabuun tarkaanfiiwwan atattamaa mirgoonni hawaasa maraa guutummaatti akka kabajamu taasisan fudhachuu qabu,"" jedhan daarektarri olaanaa HRW Keenet Rooz. ""Gaggeessitoonni Afrikaa, akkasumas miseensonni Mana Maree Nageenyaa Mootummoota Gamtoomanii ajjeechaan caalu akka itti hin fufneef waliin hojjechuun tarkaanfii atattamaa fudhachuun murteessaadha. Kun hin ta'iin hafnaan garuu ummata Itoophiyaaf  hin qaqqabiin hafuu isaaniiti,"" jedhan daarektarri kun. Itti dabaluun, qaamoleen wal waraanaa jiran lammilee nagaaf eegumsi taasifamaa jiraachuu mirkaneeffachuu qabu; akkasumas gargaarsi namoomaa barbaachisoo ta'ani haala qaqqabuu danda'urratti hojjechuu qabu jedheera HRW. Dhiyeenya waraannichi naannoo Amaaraatti cimee itti fufuun TPLF fi humnootni waliin tokkummaa uummatan akka Warana Bilisummaa oromoo (WBO) gara Finfinneetti qajeeluu yoo ibsan, mootummaan ammoo labsii yeroo muddamaa ji'a jahaaf turu labseera. Finciltootaaf deebii kennuuf jecha dubbiin aanga'oonni mootummaa federaalaafi naannolee, akkasumas namoonni bebbeekamoon ifatti dubbatan Tigirootaafi warra ""deeggaroota weerartootaati"" jedhaman irratti loogiifi miidhaan akka qaqqabu kakkaasuu danda'a jechuun eera HRW ibsa isaa Sadaasa 08, 2021 kanaan. Facebook ibsa Ministirri Muummee Abiy Ahimad Onkoloolessa 31, 2021 Itoophiyaannonni hundumtuu ""meeshaa qabadhaa ka'aa TPLFn awwaalaa"" jechuun maxxansan akka haqes yaadachiiseera HRW. Lammileen Itoophiyaa hundi dhimma idilee isaanii yeroof tursiisanii, humnaafi meeshaa qabaniin gara adda waraanaatti akka duulaniif ture MM Abiy Ahimad kan gaafatan. Miidiyaa hawaasummaa irratti dabalatee aanga'oonni Itoophiyaa haasawaan dhiyeenya kana taasisaniin sabaan adda baasuun miidhaan akka qaqqabu gochuuf carraa banuu danda'a kan jedhe HRW, seerri addunyaa garuu akka isaan gocha akkasii kana dhaabsisan isaanirraa eega ture jedheera. Akka ibsa HRW kanatti, gaazexeessitoonni biyya alaafi hojjetoonni gargaarsaas carraa balaaf saaxilamuu keessa jiru. Maxxansa Sadaasa 4 baaseen Tajaajilli Komunikeeshinii Mootummaa warra, ""dubbii sobaa afarsuun diina waliin hojjetan"" jechuun  Roohitarsiin odeeffannoo hin taane tatamsaasa jechuun akeekkachiisee ture. Manni Maree Nageenyaa Gamtaa Afrikaafi Manni Maree Mootummoota Gamtoomanii dhimma Itoophiyaarratti tibbana kora taa'anii kan turan yoo ta'u, haala ittiin waraanni Kaaba Itoophiyaa kun dhaabbatee rakkoon jiru mariin fala argaturratti ejjennoo walfakkaataa calaqqisiisaniiru. Waraanni naannoo Tigraay waggaa har'aa Sadaasa 04, 2020 wayita MM Itoophiyaa Abiy Ahimad raayyaan ittisa biyyaa hmnootii naannoo Tigraay irratti tarkaanfii akka fudhatan ajajan kan eegale ture. MM Abiy tarkaanfiin kunis deebii haleellaa humnootiin naannoo Tigraay, looltoota biyyaaleessaa kan kaaba biyyatiitti buufatanii ture irratti raawwatan ta'u himan."	https://www.bbc.com/afaanoromoo/59217973
health	'Covid-19 bara haaraatti ni mo'ama abdii jedhun qaba' -Dr Teedroos Adhaanoom	Hogganaan Olaanaan Dhaabbata Fayyaa Addunyaa Dr Tedroos Adhaanoom biyyoonni addunyaa waliin kan hojjatan yoo ta'e Covid-19 bara haaraa 2022tti kanatti ni mo'atama abdii jedhu qabaachu ibsan. Dr Teedroos haasaa bara haaraa ilaalchisuun taasisanii, ''dhiphina sabummaa fi talaallii kuusuu'' akeekkachiisaniiru. Haasaan abdii hogganaa olaanaa kanaatis erga Dhaabbanni Fayyaa Addunyaa vaayirasiin Covid Chaayinaa keessatti mul'achuu mirkanneessee waggaa lamaan booda. Ammaan tanas addunyaarratti lakkoofsi namoota Covid-19 qabamanii miiliyoona 287 yoo gahuu kanneen sababiidhuma kanaan lubbuunsaanii darbe ammoo miiliyoona 5.5 ta'eera. Addunyaa guutuutti namoonni bara haasaa faranjootaa kabajaa jiraatulleen, biyyoota hedduu keessatti dhukkubicha to'achuuf jecha namoonni baayyeen akka walitti hinqabamnee jajjabeefameera. Koronaavaayirasiin amma jireenya guyyaa guyyaa keessatti waan of eeggannoo barbaadu ta'usaatiin alatti, dhibee daangaa qaxxanuure, kan maatiiwwan adda baasee fi eddoowwan tokko tokkoos maaskiin qabatamu malee manaa bahuun haala hinyadamne irra gahameera. Dr Teedroos ammaan tanatti koronaavaayirasii wallaanuuf daandiiwwan fooyya'oon jiraachuu kaasuun, qoodiinsi talaalii haqa qabeessa hin taane ammoo vaayirasichi haalaa saa geggeedaruun akka umamuuf carraa umeefiira jedhan. ''Biyyoota tokko tokko keessatti dhibinni sabummaafi kuusaan talaalii haqa qabeessa hin taane dagaageera. Kanaafu umamuu gosa Omiikirooniif haala mijataa uumeera. Haaluma vaayirasichi of jijjiruun dhuufuun dandeettiin to'anniifi dursanii raaguu keenya hir'ataa adeema,'' jedhan Dr Teedroos. Itti dabaluunis, ''yoo haqa qabeessummaa dhaabne weerarichas ni dhaabna'' jedhan. Awuurooppaa fi Ameerikaatti namoonni yoo xinnaatee talaalii marsaa tokkooffaa kan fudhatan yoo ta'u, karoorri Dhaabbanni Fayyaa Addunyaa bara 2021 osoo hin xumuramiin dura yoo xinnaate ummanni addunyaa parsantaa 40 ta'u talaallii akka argatuuf karoorsee ture keessattu biyyoota Afriikaatti osoo hin milkaa'iin hafeera. Dr Teedroos kanaan dura biyyoonni guddatan dhiyeessitii idil-addunyaa ''garmalee waliitti qabuun'' ummatasaanii baayyee marsaa lammaaffaaf yoo talaalan, kaan ganaa talaallii marsaa tokkooffaa eegataa jiruu jechuun qeequunsaa ni yaadatama. Dhaabbanni Fayyaa Addunyaa kaayyoo bara 2022 kanatti kaa'een, weeraricha balleessuuf biyyoota hundatti yoo xinnaate hanga baatii Adooleessaatti talaalii parsantaa 70 gahuuf karoorfateera.	https://www.bbc.com/afaanoromoo/oduu-59845569
health	Koronaavaayiras: Qorichi Tiraamp dhibee Covid-19 wallaanuuf gargaara jedhan yaaliirraa dhorkame	Haayidirookiloorkiin carraa dhukkubsattoota Covid-19  du’aaf saaxiluu akka dabale ragaan qo’annoo haaraan mul’ise. Firiin qorannoo dhaabbata fayyaa Sarjisfeer jedhamu wabeeffachuun ibsame akka agarsiisutti, qorichi farraa busaa kun dandeettii dhukkubsattoota Covid-19n muddama keessa seenan fayyisuu akka hin qabne ibse. Dhaabbanni fayyaa qo'annicha ibse Sarjisfeer jedhamu qaama walabaaf qorannicha irra deebi’ee akka sakatta’u hin eeyyamne. Firii qorannoorratti bu’uureffachuun Dhaabbanni Fayyaa Addunyaa yaaliin qoricha farra busaa kanarratti gaggeefamu akka addaan citu taasise. Pirezedantii Ameerikaa Doonaald Tiraamp dabalatee hoggantoonni muraasni garuu, qorichi kun vaayirasicha wal’aanuuf akka fayyadu dubbataa turan. Haasaa Tiraamp booda qorichoonni dawaa kanatti hidhata qaban Ameerikaa keessaafi biyyoota biroottis barbaadamummaan qaban dabaleera. Pirofeesarri Yunvarsiitii Harvaad qorannoo haaraa bahe adda durummaan gaggeessan Mandeep Mehraa  dhaabbanni fayyaa Sarjisfeer ragaa qorannoo kana qaamni sadaffaa (walabaa) akka ilaalu gaafatanii dhaabbatichi akka dide himaniiru. Hojii gaggeessan dhaabbata fayyaa Sarjisfeer garuu odeeffannoo icciitii maamiltoota isaanii eeguuf akka ta’e ibsaniiru. Qorannichi maal agarsiise? Qo’annoon barruu dhimma fayyaa Lanseent jedhamurratti duraan maxxanfame akka mul’isutti, yaalii kanaarratti dhukkubsattoota 96,000 hospitaalota addunyaarra jiran 671 keessatti argamaniitu irratti hirmaate. Dhukkubsattoota Covid-19’n qabaman keessaa 15,000’f qoricha farra busaa Haayidirooziikilorokiin of keessaa qaban kennameera. Qorichi kun garuu dhukkubsattoota wayyeessuuf homaa otoo hin gargaariin hafe. Sirumayyuu dhahannaa onnee dhukkubsattoota jeequu fi lubbusaanii galaafachuutu qorannoo kanaan bira gahame. Qorichi kun busaa wal’aanuurratti milka’aa ta’us, koronaavaayirasii wal’aanuuf fayyaduusaarratti ogeyyii hin mirkaneessiin hafaniiru. Qorichi kun dhibeewwaan akka madinummaan akka qaamaa of miidhuu kakaasan kanneen akka Luppasii fi Artiriis jedhaman wayyeessuuf ni fayyada jedhan ogeeyyiin. Qo’annoon kilinikaa Yunvarsiitii Minisootaatti gaggeefame dawaaan kun dhukkuba koronaavaayirasii wallaanuudhaaf akka hin fayyadne mul’iseera. Dhaabbanni  Fayyaa Addunyaa yaalii qoricha kanarratti gaggeeffamu ji’a darbe keessa addaan kutee ture akka irraa deebiin eegalamuu guyyaa lama dura ibsee ture. Qorannoon walfakkaataan dawaa kanarratti biyyoota akka Ameerikaa, UK fi Senegaal keessatti gaggeeffama ture.	https://www.bbc.com/afaanoromoo/oduu-52932901
health	Koroonaavaayiras: Lammileen Kooriyaa Kibbaa maaskii haguuggatanii filannoo gaggeessaa jiru	Filattoonni haguugduu fuulaa keewwatanii deemuu qabu, walirraa immoo meetira 1 fagaatanii dhaabbachuu ni qabaatu. Ho’i qaama isaanii ni ilaalama, harka isaanii ni qulqulleessuufi haguugduu harkaa (gloves) ni keewwatu. Kana yoo raawwatan qofaa dha kaardiin filannoo isaaniif kennamee sagalee kan kennuu danda’an. Kunneen tarkaanfiiwwan muraasa filannoon biyyaalessaa yeroo weerara kanaatti akka geggeeffamuuf fudhatamani dha. Gumii Biyyaalessaa biyyatii keessaa taa’uumsa dhibba sadiitu dorgommiif dhiyaata. Paartileen 35 kaadhimamtoota galmeessaniiru. Haa tahu malee dorgommichi paartii demookiraatii Minjoo fi paartii mormituu Yuunaayitid Fiiwuchar gidduutti adeemsifama. Mootummaan weerara koroonaavaayirasii to’achuu danda’un dhimma ijoo yeroo filannoo kanaa namni haasa’aa jiru dha. Diinagdee wal’aansoo keessa jiruufi malaamaltummaa biyyattii keessa jiru dagachiisaa laata yaaddoon jedhu jira. Filannoon ammaa kun kaadhimatoonniifi paartileen kan itti madaalamaniifi uummataan jaalatamuun isaanii kan itti ilaalamu dha. Kanaanis filannoo pireezidaantummaa bara 2022'f qophaa’uu. Qeeqxonni baayyeenn hokkorri ni jiraata jechuun haa yaadda’aniyyuu malee, filannoon haala tasgabbaa’aa taheen adeemsifamaa jira. Namoonni fageenya isaaniif hayyamame qofarra dhaabatu, dabaree isaaniis obsaan yoo eegan mul’atu. Shamarreen filannoo irratti argamte tokko, ''filannoon achi waan dabarfamu natti fakkaatee ture, amma garuu namni as filachuuf waan dhufeef sodaa hin qabu,'' jetti. Namoonni ni qabaman jedhanii sodaachuun filannoo irraa hin hafne. Dargaggoonni ganna 18 yeroo jalqabaaf filannoo irratti hirmaatan illee weerarri kun filannnoorraa akka isaani hin hambisne himu. Kooriyaan Kibbaa filannoo takkaa achi dabarsitee hin beektu, yeroo waraana Kooriyaa bara 1952'tti illee filannoon pireezidantummaa gaggeeffameetu ture. Rakkoon mootummaa inni guddaan namoonni akka hin qabamne akkamiin taasifnaa kan jedhu ture. Namni tokko yoo ho’i qaamasaa 37.5c darbe namoota irraa adda baafamee akka filatu taasifama jechuun murteessan. Dhukkubsattoonni vaayirasichaan qabamanii hospitaala jiran sagalee isaanii poostaan akka ergan taasifameeera. Namoota mallattoo dhukkubichaa qabaniifis lafti filannoo naannoo jireenyaan ala taasifameefi jira. Kunis vaayirasichi akka hin tatamsaaneef yaadameeti. ''Jalqaba barana hin filadhu jedheen natti dhagahmee ture,’’ jechuun Rooyitarsitti himte shamarreeen filannoof achi jirtu.	https://www.bbc.com/afaanoromoo/oduu-52290690
entertainment	Baaluniin Itoophiyaa keessatti bashannanuu	Bashannanni Baaluniidhaan balali'uu Itoophiyaa keessatti maal fakkaata? Balaliisaa fi namoota bashannanaaf ittiin balalii'an waliin turtii taasifneerra.	https://www.bbc.com/afaanoromoo/oduu-61069580
entertainment	Intala waggoota 26 booda miidiyaa hawwaasaan firootashee argatte	"Shamarreen yeroo duguuggaa sanyii Ruwaandaa bara 1994 daa’ima ganna lamaa taatee maatii ishee dhabde, amma karaa miidiyaa hawaasaatiin firootashee muraasa argachuu dandeesse. Girees Umotonii jedhamti. Maqaa maatiinshee moggaasaniif hin beektu. Suuraa ishee hedduu WhatsAppa, Feesbuukii fi Tiwiiterii irratti maxxansite. Kanas kan raawwatte ji’a Ebla darbe yoo tahu tarii firoota koo keessaa yoon namoota muraasa argadha tahe jettee yaalte. Karaa deeggarsa dhaabbilee garaagaraa fi mootummaatiin maatii irraa dhalatte argachuu hin dandeenye ture. Shamarreen ganna 28 amma ogummaa Narsiin tajaajilaa jirtu waan beektu yoo jiraate bakka guddisa daa’immaan haadhaafi abbaa hin qabnee magaalaa Kigaalii jiruu obboleessa ishee yeroo sana ganna afur taheefi booda du’e tokko waliin dhufuu ishee qofa. Bakki irraa dhufte ammoo ollaa magaalaa Nyamirambo jedhamtu irraa. Daa’imman hedduun lola gosa Tutsis fi Huutuu gidduutti gaggeeffamee guyyoota 100 keessatti lubbuu namoota 800,000 galaafateen maatii isaanii dhabaniiru. Haaluma kanaan Girees Umotonii akkuma suuraa ishee maxxansiteen namootni hedduun fira keenya taati jedhanii dhaqaniiru. Garuu hin milkofne. Ji’oota booda namni Antoonii Rugaagii jedhamu tokko suuraa ishee argee gaafachuu deeme. Namni kun obboleettiikoo Liliyoosee Kamukama jedhamtu fakkaatta jechuun dhaqee ishee gaafate. Obboleettiin isaa kun ammoo bara 1994 duguuggaa sanyii raawwatame sana keessatti ajjeefamteetti. 'Dinqiin ani waaqa kadhachaa tureef' ""Yeroon isa argu akka wal fakkaannun ilaale,’’ jette Umutooniin yaadashee yeroo BBC Great Lakes’ kennitu. ‘’Garuu fira tahuu keenya qorannoo DNA qofatu mirkaneessa, kanaaf qorannicha ji’a Waxabajjii keessa gara Kigaaliitti geessuu qabna,’’ jette. Lamaan isaaniiyyuu qorannoo gaggeessanii bu’aa isaa fudhachuuf waliin deeman. Magaalaa Kiigaalii waliin gahanii bu’aani qorannoo isaanii %82 walitti dhiyaachuu isaanii agarsiisa. Lamaan isaaniif guyyaa addaa ture. ‘’Baay’een nahe. Miira gammachuukoo to’achuun dadhabe. Har’ayyuu abjuu natti fakkaata. Kun dinqii waaqayyo akka naaf godhuuf kadhachaa turedha.’’ Namni isheen waliin fira taate kun eessuma isheeti. Eessumni ishees maqaa maatiin ishee gosa Tutsis baasaniif Yiveetee Mumporeze akka tahe itti hime. Firoota karaa abbaashee jiran waliinis wal ishee barsiiseera. Bu’aan qorannoo osoo hin bahiinis suuraa maatiishee durii waliin wal bira qabdee gaafa ilaaltu akka firootashee tahan mirkaneessiteetti. ‘’Mucayyoon kun intala obboleessakoo Appiraayis Mariyaa Viyaanii fi haadha warraa isaa Liliyose Kamukamati’’ jedhe eessumni ishees. Lamaan isaanii iyyuu duguuggaa sanyii raawwate san keessa ajjeefaman. Firri ishee biraan Bukuraa jedhamtu maqaa guutuun obboleessa ishee waliin gara dhaabbata guddifachaa san deemee Yiivees Muukiyoo jedhama jechuun itti himte. Isheen garuu maqaa jalqabaa Yives qofa yaadatti. Obboleessa xiqqaa Faabiris jedhamus qabdi ture. ‘Namni hafeeru jira hin seene’ jette Bukuraan. Lolli duguuggaa sanyii Ruwaandaa yeroo xiyyaarri pirezidaantii Ruwaandaa fi Burundii kan gosti lamaan isaanii Huutuu tahe, feetee balali’aa turte rukutamuun lamaan isaanii du’an ture kan jalqabe. Xiyyarittiin Eebla 6, 1994 halkan ture kan rukutamte. Guyyaa itti aanu haleellichi jalqabe. Hidhattootni Huutuu hawwaasa Tutsis lakkoofsaan xiqqaa tahan adamsanii akka ajjeesan itti himame. Naannoon magaala Kigalii, Nyamirambo jedhamu bakka jalqaba haleellaan irratti jalqabedha. Daandiin cufamuun namootni hedduun meeshaa qara qabuun ajjeefaman, Kaan manni isaanii gubate. Kaan gara masjiidaa fi waldaatti baqatan. Bukuraan akka jettetti dubartiin tokko irree daa’ima Yives jedhamuu qabdee fiigaa akka turte namni argeera. Ergasii odeeffannoon homaa hin dhagahamne. Waa’ee obboleettii isaa amma argamteUmutoonii garuu homaa hin dhageenye ture jette. Waraanichi bara 1994 yeroo hidhattootni Tutsis, Rwandan Patrotic Front, pirezidaanti Pool Kaagaameen dursamu aangoo qabatu dhaabbate. ‘Gaddaanan jiraachaa ture’ Mana barumsaa sadarkaa lammaaffatti barsiisonni koo maatii koo yoo jiraatan akkan argadhuuf gara Kigaalii deemuun gaafachuun na gargaaraa turan. Garuu homtuu hin argamne,’’ jette. Yeroo hundumaa akka nama sanyii ykn hidda dhalootaa hin qabneetti gaddaan jiraachaa ture. Garuu dinqii waaqaa akka anaaf tahu kadhachaan ture. Maatiin na guddisan na kunuunsanis maatiin irraa dhaladhe yaaduu garuu dhiisuu hin dandeenye. Maqaan anatti himame Yives kan jedhuu fi Nyamiramo kan jedhu qofa ture. Barbaacha jalqabuuf illee odeeffannoo baayyee xiqqoodha. Amma firoota hundaa baruuf baayyee ariifattee jirti. Ruwaandaa keessaa fi bakka biraatii walitti qabuuf yaadamee garuu weerara koroonaavaayirasiitu akka harkifatu godhe. Hanga sanatti karaa Waatis Aappii firootaan wal barteetti. Gar tokkoon obboleessa ishee kan tahe nama magaalaa Kiigaalii jiraatu waliinis wal barteetti. Abbaan ishee osoo harmee ishee hin fuudhiin dura dubartii biraa irraa kan argate ture. Erga bara 1995 as namootni 20,000 tahan irra caalaan isaanii ijoollee kan tahan deeggarsa Koree Fannoo Diimaa Idil-adunyaan maatii isaanii waliin walitti dabalamaniiru. Taateen isaa akkas ture: Ebla 6,1994 : pirezidaanti Habiyaramana, gosa Huutuu, Xirraarri rukutamuun du’e. Guyyoota 100 keessatti: Gosni Huutuu aariin ka’uun gosa lakkoofsaan xiqqaa tahan Tutsis 800,000 tahan fixan. Waxabajji 4,1994 Gareen finciltoota RPF Pool Kaagaamee pirezidaantii ammaa Ruwaandaan hogganamu aangoo qabate. Gosa Huutuu Miliyoona lama:Gosti Tuutis Gumaa baafachuuf nu fixu jedhanii sodaachuun gosni Huutuu gara DRC ammaatti baqatan. 93:Ajjeechicha qindeessuu keessatti qooda ol aanaa kan bahatan mana murtii Idil-adunyaatti himataman."	https://www.bbc.com/afaanoromoo/oduu-54280900
health	Koronaavaayiras: Weerara koronaavaayirasiifi yaaddoo Iccitii dhuunfaa	"Yeroon kun yeroo baayyee adda ta'edha. Sababa weerara koronaavaayirasii addunyaa raasaa jirutiin hedduun hojii dhaabbuun  manatti galaniiru. Akkuma haala hojii isaatti ammoo kan mana taa'anii hojjetanis jiru. Tekinoolojii fayyadamuun bakkuma jiran irraa walga'iis ni gaggeeffatu. Carraa tekinooloojiifi interneetiin uume kanaan manarraa hojjechuun yeroo dhibee kana keessa akka fala gaariittis fudhatama. Haata'u malee, rakkoo jiruuf akka falaatti dhiyaatulleen yaaddoo biraas ammoo qabaachuu akka malu namoonni dhimma mirgoota icciitii dhuunfaa qoratan dubbachaa jiru. Mudannoo gara garaa tibbanuma uumame akka fakkeenyaatti kaasuun hangam icciitiin gola nama dhuunfaa akka gabaatti bahee mul'ataa jiraachuu dubbatru ibsu namoonni dhimma kana irratti qoratan. Gorsaa komunikeeshinii kan ta'e Jaason Niisee waan durbartii mana ishee teessee hojjettu konfaraansii viidiyoon gaggeeffamu irratti torban darbe ishee mudate akka fakkeenyaatti kaasuun ibsa. Yeroo viidiyoo konfaraansii sanarratti ba'an dubartii isaan waliin hojjettuu tokkoos yeroo viidyoon konferaansiirratti dhiyaattu dugda duuba isheerraa hiriyyaan dhiiraa ishee qullaa mutaantaa xiqqoo ykn paantii uffatee darbaa ture jedha. Hiriyyaan ishee kun akka isheen viidiyoo konferaansiirra jirtu hin hubanne ture. Dubartiin sunis harkaan/mallattoon yeroo isa maqsuuf yaaltu agarsiisa viidiyichis. Jalqaba torban kanaarras Ministirri Muummee Biriitish bakka itti adda of baasanii jiran mana isaanii keessaa walga'ii kaabinee isaa waliin viidyoo konferaansii tekinooloojii Zoom jedhamu fayyadamuun gaggeeffatan ministirootaaf qoodanii ture. Minisitirri muummichaa 'ID' fi maqaa ittiin fayyadaman (username) isaanii waliin ture kan qoodaniif. Karaa viidiyoo appilikeeshinii konferaansii mana taa'amee gaggeeffamu kanaa nuti namoonni miliyoonaan lakkaa'amnu gola keenyaafi kushiinaa keenya osoo icciitii dhuunfaa keenyaaf hin yaadda'iiniifi to'annaa tokko malee daawwattootaaf qoodaa jirra. Weerara koronaavaayirasii ittisuudhaaf akka fala tokkootti biyyoota gara garaa keessatti kampaanonni gara garaa appilikeeshinii mobaayilaatiin akkaataa ittiin nama dhibee COvid-19n qabameefi namoota inni itti dhiyaate, akkasumas bakkawwan inni qaaqqabe mara hordofuuf yada dhiyeessaa jiru. Biyyoonni akka Israa'el, Biriitish, Jaarman appilikeeshinii kana fayyadamuu akka yaadaatti dhiyeessaa jiru. Jarman, tarii akka addunyaatti biyya baayyee waa'ee icciitii isheetiif baayyee dhimmamtu, appilikeeshinii mobaayiraa kana fayyadamuun nama dhibee Covid-19n qabame adamsuuf yaada qabdi jedhamaa jira. Biyya Ingiliitti ammoo dhaabbanni Tajaajila Fayyaa Biyaalessaa (NHS) dhimma ragaa dhukkubsatootaa qabachuurratti sanada waan akka imaammata isaa jijjiire fakkaatuu baasera. Sanadni kun hojjetoonni fayyaa koronaavaayirasii waliin walqabsiisee odeeffannoo akka dabarsanii kennaniif mirga dabalataa kan kennuufidha. Keessumaa, sanadiin NHS kun haala tatamsa'inaafi dhiibbaa vaayrasichi uumu hubachuudhaaf fayyadama daataa barbaachisaa ta'ee eera. ""Dhukkubsattoota eessatti akka argaman, akkamiin akka qunnamuun danda'amu, akkamiin akka sakkata'an, akkamitti akka eeruun kennamuufi hordofamuu qaban dabalatee to'annoo dhikkubsattoota Covid-19 fi namoota warraa dhibee kanaaf saaxilamuu danda'an jedhamaniif hojiirra oola."" Kan jechuun ammoo, hojjetoonni hospitaalaafi GPs, warri hanga ammaa waa'ee ragaa namaa eeguudhaan of eeggannoo guddaan socho'uurra dabanii sodaa guddaa keessa turan mirgi hanga tokko kennameeraaf jechuudha. Sababii weerara dhibee Covid-19 kanarraa kan ka'e waa'ee dhimma icciitii dhuunfaa laaffisaa jirramoo, akka mootummoonniifi koroporeeshinoonni sababa yeroo muddama akkasii kanaan fayyadamuudhaan akka mirgoota dhuunfaa keenyaa sarbanii hayyamaa jirraa? Lammiin Poorchugaal ministira duraanii Burunnoo Makaa'es yeroo ammaa xiinxalaafi barressaa ta'e dhimma kana irratti ejjennoon isaa maal akka ta'e tiwiitera irratti ibseera. Barreessaan dhimmoota tekinooloojii  Rooy Seelaan akka jedhutti yeroo duulli weerara vaayirasii kana irratti taasifamaa jiru yaadni dhimmi icciittii dhuunfaa yaaddoo keessa galeera jedhu dogogora qofaa miti waan hamaa biraa kan qaqqabsiisudha jedhu falmii fiixeetti bahedha. Karaa biraan ammoo warreen miriga icciitii dhuunfaaf quuqaman, bifa kamiiniyyu sababa vaayirasichaatiif nama hordofuun balaa biyya basaastuu taa'e tokko uumuu mala jedhu. UK dabalatee biyyoota Awurooppaa hedduu keessatti yeroo appilikeeshinii ittiin bakka namni jiru hordofan kanaa fayyadamuuf ilaalcha keessa galchaa jiran kanatti falmii cimaan mormuufi deggaruun gaggeeffamaa jira. Pirees konferansiin gamtaa saayinstistoota Awurooppaa warra miisooma isaan hojjetan waliin gaggeeffame dhimma icciitii akka dhimma ijootti ilaaluun ejjennoo ifa lafa kaawwachuun jalqabame. Hans-Kiristiyaan Boos, nama Atriifishaal Intelijensii (AI) irratti biizinas hojjetuufi Chaanselor Meekeliif gorsaa ta'e, gaggeessitoota dhhaba kana jalqaban keessaa tokkodha. Akka jedhutti dhimmoota nama kakaasan kessaa tokko gaaffii akka jedhu deebisuudha: ""Dhugumatti  guutummaatti icciitii dhuunfaa eegaa bakka namni gaheefi jiru akkaataa ittiin hordofnu tolchuu dandeenyaa? Eyeen ni danda'ama. Yoo sisteemichi waana akka siginaalota  Blutooth fi adda baastuu (ID) adda bahee hin beekamne fayyadamuun ni danda/ama. Kan biyyi Singaappuur fayyadamtu TraceTogether jechuun beekamu hojii akkasii hojjechaa jiru akka fakkeenya gaariitti kaasiin ni danda'ama. Haata'u malee, biyyoonni tokko tokko karaa of eeggannoo malu hin kennamneefiin itti deemu. Appilikeeshiniin ittiin Raashiyaan hawaasummaa hordoftu (Russia Social Monitoring app) jedhamu lammileen Covid-19 akka qaban barameen akka bilbiluuf danda'an, bakka jiran, kaameraa, kuusaa, odeeffannoo neetiwoorkiifi ragaawwan (data) biroo akka itti himan gaafachuun yeroo weerara dhibee kana akka isaan mana gadi dhiisanii hin ba'iin ittiin mirkaneeffata. Taayiwaanis neetiwoorkii fayyadamuudhaan lammileen bakka qofaatti adda baafamanii turan hordofti. Tarii garuu yaadni filamaataa app.kana fayyadamuu baayyisee kan daangaa darbedha jedhamu sooftiweerii dhaabbata Israeli spyware jedhamu kan  NSO Group ta'e dhiyeessaa jirudha. Dhaabbanni kun opereeteroonni telekoom hundinuu odeeffannoo sochii namaa kamii hunda isaa akka dabarsanii kennaniif mootummoonni akka gaafatu fedha. Yeroon aanga'uroota NHS yaaliin akkasii kun wan milkaa'u isinitti fakkaataa jedhaa gaafadhe, akka inni gatii hin qabne ana harkatti busheessuu isaan bilbilu irrattin dhaga'an te. Biyya UK keessatti gareen app. keessa hojjetan hojii akkasii keessatti amantaa ummataa eeggachuun barbaachisaa akka ta'e qalbeeffatanii beeku waan ta'eef kana galmaan g'auudhaaf uumata jiru keessaa %60 kan ta'u yeroo app. gadi dhiifamu akka tolfatan gochuu feesisa. Lammileetti garuu mootummaan sochii keessan isin duukaa bu'ee isin hordofa jedhanii itti himuun ifaan ifatti abdii kutachiisuudah. Garuu rakkoon ni jira. Appilikeeshinootaafi falawwan ttekinoolojii argachuudhaan yaaddaa icciitii dhuunfaa ofii hanga tokko dabarsani kennuun, dhiibbaa dhorkaawwan akka sochii dhorkuufi itti cufamee jiruufi jireenya rakkisuu xiqqoo haala salphisuun ta'uu qaba. Biyyoonni akka UK dhimmoota mirgoota icciitii dhuunfaatiif bakka guddaa qaban appilikeeshinootaafi tekinooloojiiwwan bakka namni jiru hordofan kanneen diriirsuu keessatti gara boodaatti waan jedhaniif kun ammoo qajeelfamni sochii dorkuun cufatanii taa'uu yeroo dheeraa tura jechuudha. Kanaaf, ummanni bilisuumaa isaa gosa tokko dabarsee kennuudhaan, mirga icciitti dhuunfaa, jechuudha  mirga bahee hojjetee galuu ammoo ni filataa? Akkuma jireenya baayyee keessatti mul'atu, vaayirasichi waa'ee maaliif dursa kennuu akka qabnu gaaffiiwwan jajjaboo akka of gaafannu nu dirqisiisa."	https://www.bbc.com/afaanoromoo/oduu-52163492
health	Covid-19: Ameerikaatti lakkoofsi namoota Covid-19n du'anii kuma 800 caale	Ameerikaatti lakkoofsi namoota sababii Civd-19n du'anii 800,000 kan caale yoo ta'u, kunis addunyaa keessaa biyya duuti olaanaan itti galmaa'e jedhameera. Biyyattii keessatti namoonni hanga ammaatti vaayirasichaan qabaman ammoo miiliyoona 50 kan guute Wiixata darbe. Du'aatii irra caalaaniis kan galmaa'e gaheessoota talaallii hin fudhatiin biratti yoo ta'u, lammiilee Ameerikaa baayyeen bara 2020 irraa 2021 keessa du'an. Ammas Ameerikaan keessatti haalaa ariifataa ta'ee duutii dabalaa jiraachutu himame. Namoonni kuma 100 kan du'an torbanoota 11 darban keessatti qofaa yoo ta'u, kunis erga dhukkubichi mudatee kaasee isa baayyeedha jedhameera. Ameerikaa keessatti namni dhukkubichaan qabame jalqabaa Covid-19n du'uun erga Siyaatil keessatti mirkanaa'e guyyoonni 650 darbeera. Erga talaalliin Pfizer kan jalqabaa US keessatti mirkanaa'ee kaasee, duutii kuma 300 ol galmaa'eera. Ebla 2021 keessaa dabalataan talaaliiwwan lama, Moderna fi kan tokkoonsaa qofti fudhatamu Johnson & Johnson mirkanaa'anii namoota umuriin gaheessaa hundaaf dhiyaataniiru. Nammoonni kumni 800 sababbii Covid-19n lubbuusaanii dhaban kunneenis baayyina ummata magaalaa Boostan ykn Waashingitan DC kan caaluudha. Lmmiileen Ameerikaa amma dhukkuba kanaan du'anis kanneen yeroo Waaraana Addunyaa 2ffa du'anii dachaa lama ta'uuf jera jedhameera. Walumaagalattis duutii Covid-19n US keessatti mudate kan biyya kamuu ni caalaa. Ittaanuun lammiilee hedduun kan jalaa Covidn duu'an Biraaziil yoo taatu, du'a kuma 616ti galmaa'e. Indiyaa keessatti ammoo namoota kuma 475tu du'e.	https://www.bbc.com/afaanoromoo/oduu-59663746
sports	Maanchistar Yunaayitid 1-0 West Ham: Maan Yunaayitid xumura-nuusaa Waancaa FA gahan	Iskoot Maaktomaneey yeroo dabalataa keessa goolii galcheen, Maanchistar Yunaayitid - Weest Haam mo'achuun xumura-nusaa Waancaa FA gahuu dandayan. Halkan daran qorraa tahe Old Tiraaforditti, daqiiqaawwan 90 keessatti Yunaayitid carraan taphicha obbaasuuf qaban, galchii eegaa Weesti Haam Faabiyaanskiin fashalaa'e. Oggas Viktar Lindaloof kubbaa mataan dhawuun galchuuf yaaluus, goolii eegaan qaxalee kun jalaa fashaleesseera. Haatahu malee, taphni kun seenaa keessatti taatee biraatinis ni galmaa'a. Taphataa yeroo duraatiif miidhaa mataarra gahuun (concussion substitution) jijjiirames itti agarredha. Taphataan sarara ittisaa Weesti Haam, Isaa Diop erga jifataa Yunaayitid Maarsiyaaliin mataan walitti bu'an booda, yeroo boqonnaatti jijjiirameera. Goolii McTominay galcheef kubbaa mijeessee kan dabarse, Maarkas Raashford ogguu tahu, Raashford Yunaayitidiif tapha 250ffaa taphate. Mo'annaa kana booda, Maan Yunaayitid xumura-nuusaaf (kilaboota saddeet xumuraa) ganna torbaaf walitti aansuun gahuu danda'eera. Yunaayitid Waancaa kana yeroo xumuraaf kan injifatan 2016tti ture. Taphni Kibxata galgalaa kun seenaa kubbaa miilaa Ingiliiz keessatti jijjiirraa miidhaa mataarra gahe itti jijjiirame jedhamee galmaawa. Ittisaa lammii Faransaay ka tahe Diop erga ittisaan Weestihaam Ogbonaa koronyoorratti miidhamee booda jijjiiramee gale. Haatahu malee Diop ofumasaa Maarsiyaal waliin kubbaa kornaarraa rukutame rukutuuf jecha mataan walitti bu'anii miidhame. Taphatoonni lammannuu erga wal'aansi gabaabaan taasifameefi booda taphicha itti fufan. Haatahu malee yeroo boqonnaatti, qajeelfama lafa kaa'ame hordofuun qorannoo dabalataa taasifameen, Diop taphataa biraa - Ryan Fredericks'n jijjiiramee bahe. Qajeelfamni jijjiirraa kun kan hojiirra oole keessattuu erga taphattoonni Arsenaaliifi Wolvis - Luwiiziifi Jimeenez mataan walitti bu'anii miidhaan irra gahe boodadha. Tapha istaadiyemii Emireetisitti taasifameen, taphni eegalamee daqiiqaa muraasaan booda, Jimeenez koornaa rukutame mataan dhawuuf wayita yaalutti, ittisaa Arsenaal Deevid Luwiiz waliin walitti bu'an. Taphataan ganna 29 Jimenez, achuma dirreerratti oksijinni kennameefii kan ture oggaa tahu, taphichis daqiiqaa 10f adda citee ture. Ittisaan Arsenaal Luiz, ganna 33, erga taateen kun mudatee mataarratti baandeejii maraniifi tapha kan itti fufe oggaa tahu, boqonnaan booda geeddaramee baheera.	https://www.bbc.com/afaanoromoo/isportii-56006700
politics	Waraana Raashiyaa - Yukireen: Pirezidant Putiin waraanaa dheeraaf qophaa’aa jiru - Tika US	Pirezidantiin Raashiyaa Vilaadimiir Putiin Yukireen keessatti waraana dheeraaf, tarii injifannoo waldhabdeen akka baha keessatti hin dhaabanneef qophaa’aa jiru jechuun tiki US akeekkachisee. Akeekkachiisi kunis yeroodhuma baha karaa Raashiyaan daangaa deebifachuuf waraanni cimaan gaggeefamaa jiruu dhagahame. Mooskoonis erga yaalii magaalaa guddoo Kiyiiv qabachuuf taasifte Yukireen irraa qolannaa cimaan mudatee booda naannoo Doonbaas deebiftee to’achuuf yaalaa jirti. Haata’u malee, humnootiin ishee dadhabaa jiraachuu tiki US hime. Avriil Haayinas, daarektarri tika biyyaaleessaa Kibxata koree Seenetii US'tti akka himaniitti, ‘‘Putiin ammalleen galma Donbaas alaa fiixaan baasuuf yaalaa jiru,’’ garuu ammo ‘‘fedhiin isaaniifi dandeettii waraana Raashiyaa ammaa jidduu madaallii dhabamuun mudataa jira,’’ jedhan. Itti dabaluunis, pirezidantiin Raashiyaa ‘‘tarii’’ qaalaa’insa, hir’ina nyaataafi gatii boba’aa dabalaa jiru hir’isuuf deeggarsa US fi EU lakkaa’aa jiru jedhan. Haata’u malee, pirezidantiin Raashiyaa waraanni waan itti fufaa jiruuf ‘‘rakkoo caalaa cimaa’’ keessa galuu mala- Raashiyaan yoo kan ‘‘jiraachuuf ishee sodaachisa jettee amante’’ Puutiin meeshaa waraanaa qofaa fayyadamu danda’u jedhan. Daarektarri Eejansii Tika Waraanaa, Iskuuti Beeriir gama isaanitiin, Raashiyaanonnii fi Yukireenonni haala ‘‘xiqqoo rakkisaa keessatti’’ argamu jechuun korichatti himan. Waraana dhumaatiin, Yukireen naannoo Kaaba-baha Kaarkiivitti iddoowwan qubannaa afur deebiiftee to’achuu himte. Iddoowwan akka Cherkasy Tyshky, Ruski Tyshky, Rubizhne fi Bayrak fa’i hundi Raashiyaa harkaa humnootii Yukireeniin deebifamaniiru. Pirezidant Voolodmiir Zalansikiin injifannoon Yukireen waljalaan humnootii Raashiyaa Kaarkiiv kan erga waraanichi eegalee qabee haleellaan irratti gaggeefamaa jiru keessaa ari’ataa jiru. Yukireen bakkeewwan garaa garaatti:	https://www.bbc.com/afaanoromoo/oduu-61405158
politics	'Mucaan baadiyyaa' Wiiliyaam Ruutoon pirezidantii Keeniyaa ta'uun kakuu raawwatan	Wiiliyaam Samoyii Ruutoon pirezidaantii Keeniyaa shanaffaa ta’uun sirna kakuu seenuu gaggeeffameen har'a muudamaniiru. Har'a pirezidantii duraanii kan ta'an Uhuuruu Keeniyaataan sirnicha irratti argamuun heera biyyattii fi mallattoo isaanii kan tahe goraadee dabarsuun harka pirezidaanti Wiiliyaam Ruutootti kennani. Ruutoon pirezidantii biyyattii akkuma tahaniin ajajaa olaanaa humna waraanaa Keeniyaas tahan jechuudha. Sirna kana irratti Ministira Muummee Itoophiyaa Abiy Ahimad dabalatee hoggantootni biyyoota 20 oliifi bakka bu’ootni biyyoota garagaraa argamaniiru. Wiiliyaam Ruutoon keessummootni isaanii ergaa akka dabarsan osoo hin affeeriin dura injifannoo isaaniif Waaqa galateeffatan. ‘’Ayyaana waaqayyoon as geenye. Yeroon kun akka yeroo kaanii miti. Bakka kana dhaabbachuun Waaqayyoo teessoo isaa irra jiraachuu isaaf dhugaa bahumsadha. Mucaan baadiyyaa tokko pirezidaantii Keeniyaa tahuu isaaf Waaqayyoo jiraachuuf ragaadha.’’ Ruutoon dimokiraasii biyyattii irratti hojii guddaatu hojjetame jechuun komishinii biyyaalessaa biyyattiis galateeffatan. Keeniyaan biyyoota kaaniifis fakkeenya tahuu akka dandeessu eeruun bulchiinsi isaanii guddina dimokiraasii biyyattiif kana caalaa akka hojjetu himan. Dubartootni torba bulchitoota tahuun akka filataman himanii 29 ammoo mana maree biyyattiis filatamuun dubartoota haala gaariin hirmaachisuu dubbatan. ‘’Filannoo kana irratti kan mo’ate uummata Keeniyaati,’’ kan jedhan Ruutoon hoogganaa komishinii filannoo biyyattii (IEBC) Wafulaa Chebukaatii galateeffatan. Murtoo abbootiin seeraa mana murtii waliigalaa biyyattii dabarsanis jajaniiru. Dhaabbilee haqaa biyyattii cimsuuf akka hojjetan kan himan pirezidant Ruutoon abbootii seeraa jaha waggaa sadii dura filaman har’a sa’a booda mana murtii ol iyyannootti akka muudan ibsaniiru. Baajata mana murtiis waggaan shilingii biiliyoona sadiin waggoota shaniif akka dabalaa deeman himan. D﻿abalataan baajata poolisii biyyaalessaa dabaluun akka of danda'an gochuuf akka hojjetan ibsani. '﻿'Baajataan of danda'uun isaanii akka isaan malaammaltummaa irratti qabsaa'an taasisa'' jedhan. Q﻿aala'insa jireenyaa tasgabbeessuu fi hojii dhabdummaa irratti jabeessanii akka hojjetan waadaa galan. Pirezidaantiin Yugaandaa Yuwerii Museeveenii keesummoota argaman keessaa tokko yoo tahan, hariiroo dinagdee biyyoota Baha Afrikaaf akka hojjetan himaniiru. Itti aanaa pirezidaantii Keeniyaa ta'un kan muudaman Rigaatii Gachaguwaa immoo ‘’amma yeroon doorsifamuu darbeera’’ jedhan. Bulchiinsa Uhuuruu Keeniyaataa qeequu irratti kan xiyyeeffate dubbiin isaanii kun amma ‘'bilisummaan dhufeera’’ jedhan. Dabalataan siyaasa keessatti yakka akka ‘’meeshaa haqaatti’’ akka hin fayyadamne waadaa nuuf galteetta, jechuun waa’ee Wiiliyaam Ruutoo dubbatan. Kana dura hiriyaa Wiiliyaam Ruutoo tahuun ‘’yakkamaa’’ nama taasisa ture jedhan. Humna tikaa mootummaa kana booda namoota biizinesii fi siyaasaa adamsuun hin hafa jechuunis dubbatan. Gachaaguwaan uummanni Keeniyaa jabaatanii hojjechuun dinagdee biyyattii guddisuu qabu jedhan. W﻿iiliyaam Ruutoon erga biyyattiin kolonii Biriiten jalaa bilisa baatee pirezidantii shanaffaa Keeniyaa tahuun waggoota shanan dhufaniif tajaajilu.	https://www.bbc.com/afaanoromoo/articles/cw0g9j719y5o
politics	Mormii Belaarus: Pirezedaantiin Belaarus mormitoota mana hidhaa jiran waliin walga'ii gaggee	"Pirezedaantiin Belaarus Aleksaander Lukaashunkoo gaggeessitoota paartii mormituu mana hidhaa jiran waliin walga'iin hin eegamne tokko gaggeessuun isaanii ibsame. Sabaa himaaleen mootummaa biyyattii akka gabaasanitti, Pirezedaantichi walga'icha kan waaman waa'ee Heera mootummaa foyyeessuurratti mormitoota mana hidhaa jiran waliin mariyachuuf jedhameera. Mormitoonni walga'ichi dadhabiinsa gama Pirezedaantichaatiin jiru kan agarsiisedha jedhaniiru. Lukaashenkoon filannoo pirezedaantummaa Hadayya darbe gaggeeffameen sagalee caalmaan mo'adheera jedhaniyyu, kan mo'atan waliin dha'uudhaan jedhameera. Kun ammoo biyyattii keessatti mormii cimaa kaasiseera. Kan hordofee tasgabbii guyyootaaf dhabameen namoonni kumaatamaan lakkaa'aman kan hidhaman yoo ta'u, kanneen dhibbaan lakkaa'aman ammoo poolisiitiin reebamaniiru. Gamtaan Awurooppaafi Pirezedaantiin Ameerikaa bara Pirezedaantummaa haaraa Lukaasheenkoo hin fudhannu jedhaniiru. Walga'ii gaggeffame sana irratti hirmaattonni kora sa'aatii 4 fi walakkaa fudhate sana icciitii ture akka eegan waliigalanii akka turanis Waajirri Pireesii Pirezedaantichaa beeksiseera. Haata'u malee, suurri waajirichi qooda akka agarsiisutti Pirezedaanti Lukaasheenkoo gaggeessitoota paartii mormituu 11 waliin taa'anii wayita jiran agarsiisa. Suura sana irratti hundumtuu fajajanii fuulli ifaa irraa fagaatee mul'atu. Isaan keessaa durarra kan jiru kan yeroo filannoo morkataa Pirezedaant Lukaasheenkoo cimaa ta'u jedhamanii kan turan ogeessa baankii Viktoor Babariyoon keessatti argamu. Viktor filannoo Haggayya keessa ture irratti morkataa cimaa yaa ta'an malee, Waxabajji keessa dorgommiirraa dhorkamanii hidhamaniiru. Ogeettii seeraafi miseensa Mana Maree Qajeelcha Mormitootaa kan ta'an Liiliyaa VIlaasovaamis suura irratti ni mul'atu. Duula filannoo Pirezedaantii Ameerikaa irratti Senaatar Barnii Saandarsiif kan hojjetan namni Belaarus-Ameerikaa ta'aniifi yaada siyaasaa burqisiisuun (tarsiimoo baasuun) kan beekaman namoota siyaasaa suuricha irratti argaman keessatti argamu. Waajirri Pireesii Pirezedaantii viidiyoo walga'ichaas qoodeera. Viidiyoo sana irratti Pirezedaant Lukaasheenkoon hirmaatota walga'ichaatiif, ""wanota jiran ballisnee yaaduun akka nurra jiraatu deggaroota keessan qofa osoo hin taane hawaasa biroollee amansiisuudhaaf yaalan jira,"" jedhan. Mormii gaggeefamaa jiru eeruudhaan, ""Ammas irra deebiin Heera Mootummaa godaanaarratti barreessuun hin danda'amu,"" jedhan Pirezeaantichi itti dabaluun. Dhuma viidiyichaa irrattis mormitoonni wanta ta'e irratti osoo kolfaa jiranii kan mul'atan yoo ta'u, sagaleen isaa garuu akka hin dhaga'amne taasifameera jedhameera. Walga'icha ilaalchisuun morkataan cimaa Pirezedaantichaa yeroo ammaa biyya Awurooppaa Lutiiniyaa keessa baqatanii jiraatan SIveetilaanaa Tiikihaanoviskaayaa miidiyaa hawaasummaa irratti yaada isaanii ibsaniiru. ""Pirezedaantichi yakkamtoota jechuun waamaa kan turan hidhamtoonni siyaasaa jiraachuu isaanii mirkaneessaniir. Kutaa mana hidhaa keessatti marii gaggeessuun hin danda'amu,"" jechuun ibsan. Firaansitti ambaasaaddara duraanii kan turteefi mana maree qajeelcha mormitootaatti makamuun biyyaa akka bahaniif dhiibbaan kan irratti taasifamaa ture Paavel Laatushiikoon waa'ee walga'ichaa yaada qaban miidiyaa hawaasummaa irratti qoodaniiru. ""Namoota siyaasaa mana hidhaa jiran waliin marii gaggeessuun isaanii dadhabiinsa pirezedaantichaa agarsiisa,"" jedhan barreeffama isaanii kanaan. Belaarusitti maaltu ta'aa jiraa? Filannoo pirezedaantummaa ji'a Hagayyaa darbe gaggeeffame hordofee, mormitoonni kumaatamaan lakkaa'aman mormiif addabaabaayiitti bahanii turan. Mormitoonni hedduunis reebichi irratti raawwatameera. Tasgabbii ji'ootaaf dhabamee tureenis namoonni kumaan lakkaa'aman hidhamaniiru. Ammallee hidhamtoonni siyaasaa hundumtuu hiikamanii filannoon bilisaafi haqa qabeessa ta'e akka gaggeeffamu gaafachaa jiru. Kun osoo kanaan jiruu Jarmaniifi UK dabalatee miseensonni Gamtaa Awurooppaa saddet Lutiiniyaafi Polaand waliin ta'uudhaan ambaasaaddaroonni isaanii akka biyyatti deebiyan ajaja kennaniiru. Belaarus ammoo Lutiiniyaafi Polaand mormitootaaf dahoo kennuudhaan dhimma biyya keessaa keessa harka galfataa jirti jechuun komatti. Kana hordofuun Belaarus Jimaata darbe ambaasaaddaroota ishee Lutiiniyaafi Polaand keessa jiran kan waamte yoo ta'u, biyyoonni lameen lakkoofsa hojjetoota imbaasiiwwan isaanii biyyashee keessa jiran akka hir'isan itti himteetti. Haata'u malee, biyyoonni kunneen lamaan ajaja Belaarus kana mormuun  ambaasaaddaroota isaanii waamaniiru."	https://www.bbc.com/afaanoromoo/oduu-54495495
health	Ministirri fayyaa Austria 'dadhabeera' jechuun aangoo gadhiisan	Ministirri fayyaa Ostiriyaa [Austria] sababa dadhabbiitiin aangoon gadhiisa jedhan. Namni ganna 60 Rudolf Anschober, Amajjii 2020 keessa biyyattiitti weerara Covid qolachuuf jecha muudaman. ''Rakkoo fayyaa baroota keessatti nu mudate kanaaf, biyyi keenya ministira fayyaa %100 jabaa tahetu ishee barbaachisa,'' jechuun rippoortarootatti himan. ''Namni sun ammoo ana miti.'' Gaheessi kun waan jedhan, ji'ootni 15 bakka kana qabatanii turan ''waggoota 15 natti fakkaatan''. Chaansilarri biyyattii Sebastian Kurz, qondaalli kun ''biyya keenyaaf aarsaa kaffalan,'' jedhan. Namni bakka Aabba Anschober bu'an kan baraman oggaa tahu, doktora fayyaa fi miseensa Paartii Giriin kan tahan Wolfgang Mückstein jedhamanidha. Barsiisaa kan turan Aabba Anschober guyyaa Kibxataa ibsa miidiyaaf kennaniin: ''Hojii hedduun hojjedhe, guddoon dadhabe,'' jedhan. Rakkoo fayyaa kanneen akka dhiibbaa dhiigaa fi hanga sukkaaraa dhiiga keessaan rakkachaa akka turan himaniiru. ''Weerara kan keessa, namuu dogongora irraa bilisa miti,'' jechuun hojii mootummaan hojjette himan. ''Akkan yaadutti dogongorri jiraatus, biyya kanatti waan baay'etu hojjetame.'' Pireezidantiin Ostiriyaa Alexander Van der Bellen qondaala kanaan galateeffatan - ''maqaa Rippablika kanaatiin akkasumas kootiin, hojii ati yeroo weerara dadhabsiisaafi dhiphinaa kanatti hojjetteef galata qabda.'' Chaansilarri biyyattii Kurz gamasaaniin ministeerichi hojii gadhiisuuf murteessuun isaanii, dhiibbaa weerarri kun nama dhuunfaa tokko qofaratti otoo hin taane, kanneen aangoorra jiranis akka miidhu agarsiisa jedhan. Wayita qondaalli kun aangoorra turanitti, Ostiriyaan biyyoota Awuroppaa Dhihaa keessa biyya jalqabaa maaskii keewwachuu dirqama goote turte. Magaalaan guddoo biyyattii Viyenaa sababa lakkoofsi namoota qabamanii dabalaa jiruuf, yeroo ammaa uggura jala jirti. Awuroopaatti wayita weeraraa kana keessa dadhabbiirraa kan ka'e qondaalli kun aangoo gadhiisuun kan jalqabaa miti, Bitootessa bara dabree keessa, Ministirri Fayyaa Holaand Bruno Bruins jedhaman, paarlaamaa keessa marii dhimma koronaavaayiras irratti gaggeeffamaa turerratti kufanii booda, aangoo gadhiisaniiru.	https://www.bbc.com/afaanoromoo/oduu-56742481
health	Koronaavaayirasii: Poolisoonni Firaansi sakatta'iinsa vaayirasiif jecha mana qondaaltotaa weeraran	Poolisoonni Firaansi mana jireenyaa qondaaltota mootummaa olaanoo fi Ministira Fayyaa biyyattii weeraruuun sakatta'iinsa gaggeessan. Poolisoonni biyyattii kunneen, akkaataa qondaaltonni mootummaa kunneen tatamsa'ina koronaavaayirasii ittiin to'achaa jiran sakatta'uuf akka mana isaanii weeraran himan. Ministirri Fayyaa Oliivar Veeran fi Daarektarri Ejensii Tajaajila Fayyaa Biyyaalessaa Jeromee Salamoon kanneen manni isaanii fi qabeenyi isaanii sakatta'ame keessaati. Tarkaanfiin kun kan fudhatame, murtee tibba darbe manni murtii biyyattii, akkaataa aanga'oonni biyyattii tatamsa'ina koronaavaayirasii to'achaa jiranirratti sakatta'iinsi yaa gaggeeffamu jechuun murteesse bu'uura godhachuudhaan. Mootummaan biyyattii meeshaalee of-eeggannoo koronaavaayirasiif barbaachisan dhiyeessuu dhabuu fi yeroodhaan deebii kennuu irratti hanqina qabuun komatamaa ture. Akka miidiyaan Firaansi gabaasanitti Ministirri Muummee biyyattii Jean Kasteksillee sakatta'amaa jiru. Ministirri Muumee duraanii fi Ministirri Fayyaa duraaniis sakatta'amaa jiru. Manni murtii komii uummatii fi doktaroonni mootummaarraa qaban bu'uura godhachuun ture, Adoolessa darbe akka sakatta'iinsi gaggeeffamu kan murteesse. Kanneen namoonni sababa koronaavaayirasiin jalaa du'anii fi doktaroonni biyyattii mootummaan deebii hatattamaa kennuurratti rinciceera jechuun komataa turan. Manni Murtii addaa biyyattiis balleessaa Ministirri Fayyaa fi qondaaltonni mootummaa biyyattii raawwataniiru jedhame kana gadi fageenyaan sakatta'ee bira ga'uuf murtii kana dabarseera. Sakatta'iinsi poolisootaa kun kan raawwatame erga Pirezidaantiin biyyattii Imaanu'eel Maakroon uggura sochii uummataa Paaris dabalatee magaalota sagal keessatti labsanii as ture. Uggurri sochii uummataa Sambata darbe eegale kun torban afuriif kan turu yoo ta'u haalli ilaalamee kan dheereffamu ta'a jedhan pirezidaanti Maakroon. Firaansi biyyoota vaayirasichi deebi'ee keessatti akkaan tatamsa'aa jiru keessaati. Guyyaa kaleessaa qofa namoota 22,951tu vaayirasichaan qabaman. Tarkaanfiin haaraan kun guyyaatti namoonni 3,000 ol akka hin qabamneef ni gargaara jedhan pirezidaantichi.	https://www.bbc.com/afaanoromoo/oduu-54555116
health	Koroonaavaayiras: Addunyaarra lakkoofsi Covid-19 miiliyoona 50 dabre	Biyyoota addunyaa garagaraatti namoonni hedduun koroonaavaayirasiin qabamuu hordofee, lakkoofsi namoota vaayirasichaan qabamanii miiliyoona 50 dabre. Akka ragaa Yunivarsiitii Johns Hopkins'tti namoonni miiliyoona 1.25 vaayirasichaan lubbuu dhabaniiru. Haa tahu malee, lakkoofsi namoota qabamanii kan jedhame kanaa ol ni taha jedhama. Sababni isaas biyyoota hedduu keessatti qorannoon gahaan waan hin godhamneef. Akka gabaasa Reuters'tti, lakkoofsa kana keessaa ruubiin yookaan kurmaanni, vaayirasichi yeroo lammaffaaf irra deebiin ka'uu isaatiin (second wave) kanneen qabamanidha. Namoota miiliyoona 12.5 qabamaniifi 305,700 kan galmeessite Awurooppaan ammallee iddoo vaayirasichi itti hammaate taatee jirti. Wayita vaayirasichi eegalus daran itti hammaatee ture. Ameerikaatti haga ammaa namoonni miiliyoona 10tti siqan vaayirasichaan qabamaniiru. Guyyoota sadiif walitti fufiinsaan biyyattiitti namoonni 125,000 ol guyyaatti vaayirasichaan qabamaniiru. Lakkoofsa uummataa qabaniin walbira qabamee yoo ilaalamu, kutaaleen biyyaa Daakotaa Kaabaafi Kibbaa, duuti olaanaa kan itti galmaa'edha. Pireezidantii tahuun kan filataman Joo Baayidan, weerara kana to'achuuf ciminaan akka hojjetan waadaa seenaniiru. Pireezidant Tiraamp hammeenya vaayirasichaa laaffisanii ilaaluun, akkasumas tarkaanfiiwwan vaayirasicha to'achuuf bahan didaa turan. Awurooppaatti ammoo Firaans guyyaa Dilbataa qofa namoota haaraa 38,619 vaayirasichaan qabaman galmeessite. Guyyaa Sambataa garuu lakkoofsi kun 86,852 ture. Kana malees biyyattiitti namoonni 271 wayita lubbuu dhaban, waliigalattis 40,439 kan tahan lubbuu dhabaniiru. Biyyattii tatamsa'ina vaayirasichaa qolachuuf uggurri marroo lammaffaa labsameera. UKtti ammoo namoonni haaraa 20,572 yoo qabaman, duuti haaraa 156 galmaa'eera. Kanaanis lakkoofsa namoota lubbuu dhabanii 49,044 gaheera - Awurooppaatti isa olaanaadha. Indiyaafi Biraazilis haala hamaa keessa jiru. Itoophiyaattis lakkoofsi namoota qabamanii waliigalatti 100,000tti kan siqe yogguu tahu, guyyaatti lakkoofsi namoota qabamanii kan duraaniiraa gadi jira. Kunis sababa lakkoofsi namoota qoratamanii hir'achuusaatiin tahuu mala.	https://www.bbc.com/afaanoromoo/oduu-54869203
politics	UN Itoophiyaatti hunduu haleellaa sabummaa raawwachuurraa akka of qusatu gaafate	Namni hunduu dargaggoota dabalatee haleellaa sabummaa irratti xiyyeeffatee fi jeequmsa yaaddoo nageenyaa jiru hammeessu danda'u raawwachuurraa akka of qusatan Dhaabbata Biyyoota Gamtoomanitti Komishiniin mirga Namoomaa waamicha taasise. Ibsa dhaabbatichi baaseen  baaseen dhaabbatichi haalli nageenyaa Itoophiyaa keessumaa Oromiyaa keessaa erga Haacaaluu Hundeessaa ajjeefame nu yaddeessera jechuun humnootni nageenyaa tarkaanfii humnaa jabaa fudhachuu irraa akka of qusatan gaafateera. Ajeechaan weellisaa beekamaa kanaa magaalaa Finfinnee dabalatee naannoo Oromiyaa keessatti mormii guddaa kaaseera. Mormiiwwan gariin karaa nagaa yommuu gaggeeffaman kaan ammo gara jeequmsaatti kan jijjiirame tahuu odeeffannerraa jedheera dhaabbatichi. Akkaataa odeeffannoo nuuf kennameen naannoo Oromiyaa keessatti daandiin cufameera. Gamoowwan caccabsamuun kaan gubataniiru. Dabalataan magaalaa Finfinnee keessas dhukaasa qawwee dabalatee boombiin dhohuu odeeffanneerra jedha komishinichi. Mootummaan mormii kana dhaabsisuuf jecha tajaajila interneetii waan addaan kuteef lakkoofsa namoota ajjeefamaniifi miidhamanii qulqulleeffachuun baay’ee ulfaataa itti ta'u ibseera. Akka mootummaan jedhutti humnoota nageenyaa dabalatee namootni 80 ol ajjeefamaniiru. Humnootni nageenyaa yeroo hiriiraa fi mormii kana tasgabbeessan tarkaanfii humnaa jabaa fudhachuu irraa of qusachuu akka qaban dhaameera dhaabbatichi. Tajaajila interneetii addaan kutuun yaaddoo keenya biraadha kan jedhu dhaabbatichi mirga yaada ofii bilisaan ibsachuu fi mirga odeeffannoo barbaaduu, fudhachuufi dabarsuu kan dhiibe tahuu ibseera. Kun yaaddoo jiru daran hammeessa jedhe. Mootummaan osoo hin turiin tajaajila interneetii deebisuu qaba jechuunis gaafata. Maatiin Haacaaluu Hundeessaas murtoo haqaa, fi dhugaa tahe argachuu qabu jedheera dhaabbatni kuni.	https://www.bbc.com/afaanoromoo/oduu-53290550
entertainment	Boolli lafa jalaan baala sammuu adoochaan Meksiikoo gara Ameerikaatti ittiin dabarrsan argame	Boolli baayyee guddaafi ajaa'iba jedhame lafa jalaan baala sammuu adoochan Meksiikoo irraa gara Ameerikaatti ittiin dabarrsan argame. Boolli lafa jala meetira 531 dheeratu baala sammuu adoochan ittiin daddabarfamu kun sibiila adiidiin kan utubameefi ho'inaafi qorra haala qilleensaa kan to'atu (ventilation) kan tolfameef ta'uu wantota barbaachisu kan guutameeruufiififha. Aanga'oonni Ameerikaa boolli lafa jalaa kun jiraachuu erga mirkaneeffatanii booda, dhoksaatiin hordoffii taasisaa turaniiru. Karaa lafa jalaa ittiin baala sammuu namaa adoochan dabarsan ta'uu isaa hubachuudhaafis yeroo murtaa'e isaan fudhateera. Boolla lafa jalaa kana fayyadamanii baala sammuu namaa adoochu kanneen akka Kokeeyin, Meetamefeetaamiin, akkasumas herooyin namoota  daddabarsaa turan to'annoo jala oolchaniiru. Namoonni to'annoo jala oolfamanis tibbuma kana himanni irratti banameera. Waajirri abbaa alangaa onaa Saawuzarn Kaalifoorniyaa boolli kun meetira 18 gadi fagaatee kan jiruufi ballina (diyaameetira) meetira tokko ta'u qabudha jedheera. Qorattoonni kunneen boolli kun jiraachuu isaa osoo hin bariin dura naannawaa Tijuwaanaa Jimaata darbe irraa kaasee konkolaataawwan bakka sanatti mul'atanii wanta ta'e buusanii yeroo deebiyan hubachuu danda'aniiru. Kana hordofuunis konkolaataawwan gara boollichaatti dhiyaatan yeroo sakatta'an baala sammuu adoochu arguu danda'aniiru. Kana malees, horrdoffii naannawaa sanatti taasifameen man-kuusni tokko kan argame yoo ta'u, man-kuusicha keessatti ammoo cinaa isaarraa kaasee karri boolla icciitii ta'tti seenus argameera. Waajirri abbaa alangaa akka jedhutti, Kokeeyinii kiloogiraam 799, Metaafetaamin kiiloogiraama 74, akkasumas Herooyinii kiiloogiraama 1.5 to'atameera. Shakkamtoonni umuriin isaanii waggaa 31 hanga 55 ta'u to'annoo jala oolfaman kunneen yakkamoo ta'anii itti murtaa'ee jennaan hidhaa umurii guutuun adabamuuf ta'u. kanaan alattis adabbiin biroo dolaara miliyoona 1 ol isa eeggata. Kaalifoorniyaa keessati boolli kana fakkaatu yeroo dhumaatiif kan mul'atee tura waggaa lama duradha. Boolli sun dheerina meetira kuma 1 fi 313 kan qabu yoo ta'u, dheerina isaatiin ammoo kan itti dorgomu akka hin jirre himama. Bara 1993 irraa kaasee boollaawwan lafa jalaa dhoksaa 90 ta'an baala sammuu namaa adoochan daddabarsuuf gargaaran poolisiin to'atamaniiru.	https://www.bbc.com/afaanoromoo/oduu-61489781
politics	Jawaar Mohaammad: Himatawwan jaha Jawaarfaa irratti banaman akka adda citan murtaa'e	"Himatawwan 10 namoota galmee Jawaar Mahaammad jalatti himatan 24 irratti dhiyaatan keessaa jaha akka adda citu manni murtii murtee kenne. Himatawwan adda akka citan taasifaman Obbo Jawaar Mahaammad dabalatee namoota 12 irratti labsii bulchiinsa fi to'annoo meeshaa waraanaa 1177/2012 bu'uura godhachuun kan banamanidha. Mana Murtii Olaanaa Federaalaa Damee Lidataatti dhaddachi Farra Shororkaa fi yakkoota dhimma heeraa tokkoffaa galmee Obbo Jawaar Mahaammad namoota 24 jalatti himataman ilaalee jira. Manni murtichaa dhaddacha amma dura Amajjii 04 bara 2013 oolen abbaan alangaa himatawwan garaa garaa akka fooyyessu ajaja kennee ture. Haa ta'uu malee Abbaan Alangaa himatawwan biroo fooyyessusaa beeksisus himatawwan lakkoofsa 5 hanga 10 jiran kan labsii bulchiinsa fi to'annoo meeshaa waraanaa 1177/2012 bu'uura godhachuun banaman fooyyessuu akka hin barbaadne mana murtiitti iyyateera. Manni murtichaas daangaan yeroo yakkichi itti raawwatameera jedhame yeroo ce'umsaa kaa'ame waan ta'ef dhimmichi labsii kana jalatti ilaalamuu akka hin dandeenye murteesse. Haaluma kanaan himatawwan labsii bulchiinsa fi to'annoo meeshaa waraanaa 1177/2012 bu'uura godhachuun dhiyaatan hundi akka addaan citan manni murtichaa ajajeera. Himatawwan labsii kana darbuun banaman Jawaar Mahaammad, Baqqala Garbaa fi eegdoota Obbo Jawaar dabaatee namoota 12 kan ilaallatu ture. Himatawwan jaha haqamaniin alatti kanneen tokkoffaa hanga afraffaa jiran seera yakkaa bara 1996 bahe, labsii yakka shororkeessummaa ittisuu fi to'achuuf bahe 1176/2012 fi labsii burjaajii telekoomii lakkoofsa 761/2004 kan ilaallatanidha. Gama biraatin jechi Shanee jedhu himata keessatti eerame nama dhuunfaamoo garee agarsiisa kan jedhu abbaan alangaa himatasaa keessatti akka ibsu manni murtichaa ajaja kennee ture. Bu'uura kanaan abbaan alangaa jechi Shanee jedhu garee kan agarsiisu akka ta'e mana murtiif ibsa kenneera. Kana malees himatamaa sadaffaa Obbo Hamzaa Adaana ilaalchisee miidiyaalee garaagaraatti fayyadamuun uummata kakaasera kan jedhu miidiyaalee isaan kam akka ta'e abbaan alangaa himatasaa keessatti akka eeru manni murtii ajajee ture. Abbaan Alangaas miidiyaa OMN fi miidiyaalee hawwaasummaa dhuunfaasaa fayyadamuun akka ta'e himata fooyya'e irratti himameera. Manni murtichaa himatawwan fooyya'an erga himee booda himatamtootni yakkicha raawaachuu fi dhiisuu isaanii akkasummas balleessaa raawwachuu fi dhiisuu isaanii jecha fudhachuuf ture. Haa ta'u malee abukaatoowwan himatamtootaa jechi fuudhamuusaan duratti himatichi sirriitti fooyya'uusaa ilaaluuf beellamni biraan akka kennamuf gaafataniiru. Manni murtichaas yaada abukaatoowwanii fudhachuun Amajjii 19 bara 2013tti beellama qabateera. Obbo Jawaar Mahaammad fi Obbo Dajanee Xaafaa dhaddacha har'aa irratti kan dubbatan yemmuu ta'u, yakka akka hin dalagnee fi himatni irratti dhiyaate filannoo keessaa isaan hambisuu kan kaayyeffate ta'uu himan. ""Nuti yakka akka hin dalagne abbaan alangaa ni beeka"" kan jedhan Obbo Jawaar filannoo itti aaanurratti yoo hirmaatan nagaa fi tasgabbii biyyaaf gaarii ta'uu himan. Abbaan seeraa galmicha ilaalan gama isaaniitin himaticha qulqulleessaa akka deemanii fi yaada haqni ni jal'ata jedhu akka hin qabaane dubbataniiru. Obbo Jawaar miseensa kan keessatti ta'an KFO'n ibsa torban darbe baaseen haala amma jiruun filannoorratti hirmaachuun baay'ee akka isa rakkisu himee ture. Sababni dhiyeesse tokko hogganooti olaanoo hidhamuu fi waajjiraaleen jalaa cufamuu kan jedhudha. Obbo Jawaar Mahammad fa'i to'annaa jala kan oolfaman ajjeechaa aartiisti Hacaaluu Hundeessaa hordofee hokkora magaalaa finfinneefi naannoo Oromiyaa bakkeewwan garaa garaatti umamee turen walqabatee ture. Hidhaan isaanii yakka waan raawwataniif osoo hin taane filannoo irrati akka hin hirmaanneefi ilaalcha siyaasaa isaaniin akka ta'e irra deddeebiin mana murtiitti dubbataa turan. Mootummaan garuu namni sababa miseensa paartii siyaasaa ta'eef ykn ilaalcha siyaasaa isaatiif jecha hidhame hin jiru jechuun waakkata."	https://www.bbc.com/afaanoromoo/55746496
politics	Iraan: Sirna addaa Iraan keessatti aangoon ittiin qabatamuufi biyyattiin ittiin gaggeeffamtu	Sirni siyaasaa Iraan waxaxaafi adda yoo ta’u, qabiyyee barsiisa Islaamummaa jabanaafi dimokiraasii hammayyaa of keessatti hammate qaba. Neetiworkiin jaarmiyaalee filannoo kanneen hojiilee Hogganaa Olaanaa biyyattii, kan Pirezidantiifi paarlaamaa uummataan filatameen to’atamu. Akkaataan sirni siyaasa Iraan hojjjatuufi eenyu akka aangoo qabatummoo asii argattu. Hogganaa Olaanaa Iraan Hogganaan Olaanaan Iraan, nama biyyattii keessatti aangoo hundaa ol cimaa of harkaa qabudha. Erga warraaqsa Islaamummaa (Islamic Revolution) gaggeeffamuun bara 1979 aangoo qabatee asitti Iraan Hoggantoota Olaanoo lama qofa horatte. Isaaniis Aayatollah Ruhollaah Komahinii fi hogganaa Ayatollaa Alii Kameniidha. Bulchiinsa Shah Mohaammed Reza Pahlavi aangoorra buufamuu hordofuun Komahiniin caasseffama siyaasaa olaanaarra taa’aan. Hogganaan Olaanaan Iraan ajajaa olaanaa waraanaa biyyattii fi tikaas ni to’atu. Hogganaan Olaanaatu nama mana murtii biyyatti hoogganu, gartokkee miseensota koree eegumsaa (Guardian Council), hooggantoota kadhannaa Juma’aa dursan, akkasumallee hooggantoota buufatalee TV fi raadiyoo mootummaa biyyattii kanneen hogganaan muuda. Kana malees, faawundeeshiniin gargaarsaa maqaa Hoggaanaa Olaanaa biyyattiin hundaa’e dinagdee Iraan harka caalu to’ata. Hogganaa olaanaan Iraan Komehiniin bara 1989 du’uu isaanii hordofuudhaan ture Ayatolaah Kamenihiin kan muudaman. Aangootti cichuun isaanii maddiitti rakkoolee sirna bulchiinsa biyyattii humnaan ukkaamsuun beekamu. Pirezidantii Iraan Pirezidantiin Iraan ganna afur, afuriin filatama. Taatulleen marroo lamaa ol walitti aansuun tajaajiluun hin eeyyamamuufi. Heerrii biyyattii pirezidantin, nama biyyattii keessatti aangoo olaanaa qabachuun sadarkaa lamaffaarra jiru ta’udha ibsa. Pirezidantiin damee hojii raawwachiftuu mootummaa kan dursu wayita ta’u, heerri biyyattii akka hojiirra ooluf itti gaafatamummaa qaba. Kana malees imaammata biyya keessaaf alaarratti dhiibbaa uumuu qooda dandeessissu qaba. Taatullee dhimma Iraan ilaallatu kamirrattu murtoo xumuraa kan dabarsuu hogganaa olaanaa biyyattiiti. Ji’a kana keessa lammileen Iraan nama pirezedanti Hasan Rohaanii bakka bu’u filataniiru. Haaluma kanaanis qondaalli siyaasaa gameessi Ibraahim Rahisii filannoo Pirezedantummaa Iraan injifachun Sambata himame. Rohaaniin, hogganaa amantaa filannoorratti sagalee wayya'a argachuun marroo lamaaf pirezedantummaan Iraan bulchaniidha. Marroo lachuu  filannoo marsaa jalqabaarratti sagalee% 50 caalu argachuun morkii marsaa itti aanu akka hin gaggeeffamne hambiseera. Kaadhimamoota pirezidantii ta’uun kan danda’amu garuu yoo Koreen eegduu biyyatti(Guardian Council) kan barsiistota amantaa 12 fi ogeeyyii seeraa of keessa qabu mirkaneesse qofaadha. Filannoo ji’a kana keessa filatamuuf kadhiimatoota pirezedantummaaf galma’aan 590 keessaa 7 qofaaf dorgomuu eeyyaman. Jara torban kana keessa garuu dubartiin tokkollee hin jirtu. Paarlaamaa Iraan Paarlamaa Iraan miseensota 290 kan qabu yoo ta’u, Majilisa jedhanii waamu. Majilisni ganna afur afuriin hawaasaan filatamu. Paarlaamaan seera baasa (tuma), baajata biyyattii mirkaneessuuf dhiisu ni danda’a. Kana malees, pirezidantiifi ministeerota biyyattii waamanii gaaffii dhiyeessuu hanga aangoorra buusuullee ni danda’u. Haata’u malee, seerri paarlamaan biyyattii tume hundi Koree eegduu biyyattiin mirkaneeffamu qaba. Filannoo paarlamaa biyyattiin bara 2020 gaggeessite booda paartileen ilaalcha fiixe tokkicha qofatti cichan infannoo guddaa gonfatan. Koreen eegduu biyyatti kaadhimamtoota jijjiramni biyyatti keessatti akka jiraatu barbaadanifi ilaalcha giddugaleessa qaban wajjiin kaadhimatoota ta’u kanneen danda’an 7,000 filannoorraa haqe ture. Mana marree Eegduu Iraan (Guardian Council) Mana maree Eegduu Iraan qaama biyyatti keessatti dhiibbaa uumuu danda’u. Seera Paarlaamaa biyyattiin baaste raggaasisuufi jijjiruuf aangoo qaba. Kana malees, kaadhimtoonni paarlaamaa keessatti akka hin dorgomne dhorkus ni danda’a. Koreen kun barsiisota amantii hogganaa olaanaa biyyattiin mudaman qaba. Kana malee, ogeeyyii seeraa jaha qaamni seera hiiku muudee paarlaamaan mirkaneesse qaba. Miseensonni Koree kanaa ganna jahaaf kan filaman yoo ta’u, miseensonni walakkaan isaanii waggaa sadi sadiin geeddaramu. Amma Koree kun namoota ejjannoo siyaasa tokkichatti cichaniin guutameera, isaan keessa walitti qabaan Koree kanaa Ayatolla Ahimad Jannatii jedhamu. Yaa’ii Ogeeyyii (Assembly of Experts) Yaa’iin Ogeeyyii qaama beektoota amantii Islaamaa 88 qabudha. Yaa’iin kun hogganaa olaanaa biyyattii muuduufi ga’uumsa isaa to’achuuf aangoo qaba. Yoo dirqama isaarraa eegamu bahuu dadhabe aangoorraa buusuu ni danda’a. Amma yoonaatti murtoo hogganaa olaanaa biyyattii garuu danquu dhabanis, hogganaan olaanaa Iraan Ayatollah Kamenii, maanguddoon ganna 82 dhukkubsatan kanatti Yaa’iin Ogeeyyii qaama  biyyattiif murteessaadha. Hogganaa olaanaan biyyatti tarii ni du’umoo aangoorraa buufamu dhimma jedhu filannoo iccitiin gaggeeffamuun namni bakka bu’u muudama. Miseensa yaa’ichaa filannoon ganna saddet, saddeetiin gaggeefamuun filatamu. Filannoo dhiyootti kan gaggeeffame bara 2016 ture. Yeroo sanatti warreen jijjiramni biyyattii keessatti akka jiraatu barbaadan fi ilaalcha siyaasaa giddugaleessa qabu jedhaman teessoo %60 injifatti dhiyaatu injifata. Yaa’ii sana dura turerratti garuu %25 gadi injifatanii turan. Kaawunsilii Mijannaa (Expediency Council) Kawunsiliin kun hogganaa olaanaa biyyattii kan gorsu wayita ta’u, wayita seerarratti waldhabbiin paarlaamafi  Koree Eeegdota biyyattii gidduutti dhalatu aangoo murteessuu qaba. Hogganaa olaanaan biyyattii miseensota 45 kan muudu wayita ta’u, abbootii amantaa bebbeekamoo, hawaasa keessaafi namoota siyaasaa bebbekamoo keessaa filatamu. Yeroo amma walitti qabaan isaanii Ayatollah Saadiq Alii Larijani, nama hogganaa qaama seera baastuu biyyattii turan. Hogganaa Olaanaa qaama haqaa Hogganaan haqaa biyyatti kun hogganaa olaanaa Iraaniin muudaman. Hogganaaa damee haqaa biyyattii qaama seera hiiktu kan hogganu wayita ta’u, abbaan seeraa seerri Islaamummaa hojiirra hojiirraa oluusa mirkaneessa. Hogganaa Haqaa biyyatti abbaa amantii , Ibiraahim Ra’isii jedhamuun hogganama. Qaamni seera hiiku qaamolee tikaa fi basaasa wajjin qondoomee kan hojjatu wayita ta’u, mormitoorratti tarkaanfii jajjabaa fudhachuusaatiin rogeeyyii mirga namoomaaf falmaniin himatama. Filattoota Lammilee Iraan miliyoona 83 keessaa miliyoona 58tti kanneen dhiyaatan  umriin isaanii ganna 18 oli kan ta’aniifi filachuu danda’aniidha. Namoota sagalee filannoo kennuu danda’an keessaa harki caalan isaanii dargaggoota yoo ta’an, gartokkeen uummata biyyattii umriin isaanii ganna 30 gadidha. Humnoota hidhatan Humni hidhatan gartuu Islamic Revolution Guard Corps (IRGC) fi waranaa idilee of keessaa qabudha. Gartuun eegdota IRGC warraaqsa biyyattii keessa ture booda kan hundaa’e yoo ta’u, sirna Islaamummaa biyyattii eeguuf kan hundaa’e fi humna waraana biyyattiin wal madaalu qaba. Gartuun kun hogganaa olaanaa biyyattii wajjin hidhata cimaa kan qabu yoo ta’u, qaama hidhannoon cimaa qabu, siyaasafi dinagdee biyyattii keessatti qooda olaanaa taphatu ta’eera. Gartuun IRGC jedhamuu kun loltoota lafoo , galanaarraafi humna qilleensa ofiisaatii kan qabu yoo ta’u, meeshaalee waraanaa tarsimoof biyyattiin itti gargaramtu ni to’ata. Kana malees, hidhattoota mormitoota ukkamsan‘Basij 'Resistance Force’ jedhaman gartuu IRGC jedhamutu to’ata. Qondaaltonni olaanoo IRGC fi gaggeessitoonni waraaana biyyattii hundisaanii hogganaa olaanaa biyyattiin muudamu. Kaabinee Miseensonni Kaabinee immoo pirezdantii Iraaniin filatamu. Sana booda immoo paarlamaan biyyattii muudama isaanii mirkaneessa. Kaabinee biyyattii kan walitti qabu pirezedantii ykn pirezedantii ittaanaa biyyattiitu walitti qaba.	https://www.bbc.com/afaanoromoo/oduu-57534464
sports	Pep Gaardiyoolaa: 'Maanchester Siitiin kilaboota ciccimoo keessa galuuf dorgumuu dhabuu mala'	"Pep Gaardiyoolaan Maanchester Siitiin, Awurooppaa keessatti kilaboota baayyee ciccimoo keessaa tokkoo ta'uuf ""dorgomuu akka hin dandenye"" himuun ""haqa jirullee fudhachuu qabna"" jedhe. Gareen Gaardiyoolaa tapha Piriimer Liigii Sanbata darbeetiin Maanchester Yunaayitidiin 2-1 mo'atameera. Yeroo ammaa qabxiin Maanchester Siitiifi sadarkaa tokkoffaarra kan jiru Liiverpuul gidduu jiru 14 ta'eera. Bara darbe Maanchester Siitiin Piriimer Liigii mo'achuudhaan waancaa kan fudhate yoo ta'u bara ammaa kana keessa taphoota afur osoo hin mo'atiin hafeera. ""Dhugaa jiru fudhannee gara fuula duraatti foyyeessuuf hojjechuu qabna,"" jedha Gaardiyoolaan. ""Maanchester Yunaayitid cimina ittisuu ni qabu; akkasumalleen dandeetti ce'anii haleeluus ni qabu waan ta'eef dhugaa kana fudhachuu qabna,"" jedheera. ""Sadarkaan amma irra jiru kan kilaboonni Liiverpuul, Maanchester Yunaayitid, Baarseloonaa, Riyaal maadiriidiifi Juveentuus irra jiran waliin yeroo ilaalamnu nu hafa.  Amma isaan waliin dorgomuu hin dandeenyu."" ""Amma akka kilabiitti dhugaa jiru kana beeknee foyyeessuudhaaf hojjechuu qabna."" Taphoota Piriimer Liigii torbaniin taphataman ilaaluun taphattoota ciccimoo kilaboota gara garaaf sarara gara garaarra taphatan walitti fiduun Gaarez Kiruuksi kilaba cimaa torbanii tokko ijaara. Haaluma kanaan kilaba kanaaf Deeviid Giyaan karra eegaa cimaa ta'uun Maanchester Yunaayitidirraa filatameera. Tapha darbii Maanchesteritti gaggeeffameen akkuma yeroo kaanii naamusa gaarii dirreerratti agarsiisuun alatti goolii lama cimina isaa agarsiisan qolateera. Gaarez sarara ittisaaf taphattoota ciccimoo sadii kilaba cimaa kanaaf filate keessatti ammas Maanchester Yunaayitid lama gumaacheera. Taphattoonni kunneenis, Aaroon Waan-Bisaakaafi Viktoor Liindeloofidha. Everten ammoo sarara ittisaa kanaaf Maason Holgaatiin kenneera. Kilabiin cimaan kun taphattoota sarara gidduu afuriin ijaarame akka filannoo Gaarezitti. Isaanis Joorj Baaldook Sheefiild Yunaayitidirraa, Jordaan Henersan Liiverpuulirraa, Jams Maadisan Leester Siitiirraa, Saaniin ammoo Tootinhaamirraa walitti fiduun kan ijaaramedha. Akka Gaarez  filatetti Maanchester Yunaayitid taphattoota ciccimoo sarara duraarraatti sirriitti halaalu jedhaman sadii keessaa Raashofoordiin gumaacheera. Harii Keen Tootinhaamirraa, Dominiik Kaalvert-Lewiin ammoo Evertenirraa sarara duraa kilaba cimaa torban kanaaf filatamaniiru. Maanchester Yunaayitid kilaba cimaa torban kanaaf Gaarez Kiruuksi ijaare kana keessatti taphattoota afur gumaachuun tokkofaa yoo ta'u, Everten ammoo taphattoota lama kenneera. Isinis taphattoota ciccimoo sarara gara garaa irraa kilaboota gara garaa keessaa walitti fiduun kilaba cimaa ijaaraa. Eenyufaatiin filattu?"	https://www.bbc.com/afaanoromoo/oduu-50709691
sports	C﻿helsii v Arsenaal, Tootenahaam v Liiverpuul- Wantoota beekuu qabdan	Chelsii har’a qormaata jabaatu Darbii Landaniin eeggata. Arsenaal dursaa liigichaa waliin taphata. Giraam Pooter akkuma leenjisaa Chelsii tahaniin taphoota saddet hin mo’amne ture. Torban darbe Biraayitaniin haala kufaatii fakkaatuun mo’aman. Taphattootni isaanii jajjaboon akka Riis Jeemsi, Chiilwel, Ngolo Kaantee, karra eegaa isaanii Arizabalagaa, Wesilii Foofanaa fa’a miidhamaan hin taphatan. Arsenaaliif Bukaayoo saakaan qophiidha. Oleksaander Ziinchenkoo malee Kiren Tiyeernii fa’as miidhama irraa fayyaniiru. Arsenaal erga bara 1974 as yeroo jalqabaaf walitti aansuun yeroo sadii dirree isaan ala Chelsii mo’uuf taphata. Ayemirik Obaamiyaangi leenjisaa Arsenaal Maayikil Artetaa waliin wal dhabuun kilabichaa bahee Baarseloonaa gale. Bara kana gara Landanitti deebi’uun Chelsiif taphata. Har’a Arsenaal irratti kan lakkoofsisu yoo tahe Sees Fabirigaasitti aansuun taphataa duraanii Arsenaal Chelsiif taphachuun galchii lakkofsisu tahuu isaati. Taphni jabaan gara biraa eegamu Tootenahaamii fi Liiverpuul gidduutti kan gaggeeffamudha. Tootenaahmiif oduu gadhee kan tahe miidhama taphataa lammii Kooriyaa Kibbaa Son Haangi Miinidha. Tapha Shaampiyoonsi Liigii Maarsee waliin taphatan irratti fuula isaa irra miidhamee bahe. Waancaa Adunyaaf dhaqqabuun isaas shakkisiisa. Riicharlisan fi Kiristaan Roomeeroon miidhamaan hin taphatan.  Kuluseviskii fi Lukaas Mooraan ammo sa’a xumuraa kanarra barama. Liiverpuul torban darbe erga Liidsi Yuunaayitidiin mo’amee qabxii argachuu falmii jabaa taasisa. Lamaan isaanii morkattoota isaanii mo’achuun Shaampiyoonsi Liigiif marsaa itti aanuuf darbaniiru.	https://www.bbc.com/afaanoromoo/articles/cy9v529ndezo
sports	Gareen kubbaa miilaa shamarranii Afgaan gara Paakistaanitti baqatan	Taphattoonni garee kubbaa miillaa shamarranii biyyaalessaa Afgaan daangaa ce’uun gara Paakitaanitti baqatan. Shamarran kun sodaa sarbama mirga dubartootaa Taalibaan gaggeessaa jiruun ji’a dabre dhokatanii jiraachaa turan. Taphaattonni ga’eessa ta’an ji’a darbe xiyyaaraan Kaabul keessa kan ba’an yoo ta’u, taphattoonni umurii quxisuu garuu paaspoortii fi ragaalee isaan barbaachisu waan hin qabneef boodatti hafaniiru. Taphattoonni 32 fi maatileen isaanii gargaarsa dhaabbata tola ooltummaa “Football for peace” jedhamuu kan mootummaa waliin tureen viizaa argataniiru. Anga’ootni akka jedhanitti gartuun kun, walumaa galatti namootni 115 ta’an, Peshawaar irraa gara magaala lixarra jirtu Lahooritti ni imalu, achitti waajjira Federeeshinii Kubbaa Miillaa Paakistaan keessa akka turan taasifama. Gaazexaan The Independent dhiyeenya akka gaabaasanitti, taphattoonni kun Paakistaan hatattamaan seenuuf eyyamni akka kennamuufiif xalayaa Ministira Muummee Paakistaaniif barreessaniiru. Xalayaa kanarratti shamarran kun, Taalibaan “rakkoo guddaa “ nurra geessisuu danda’a soda jedhu akka qaban himaniiru. Erga Kaabuul to’annoo jala ooltee booda, bulchiinsa haaraan dararri akka irra hin geenyeef, dursituun garee duraanii  Kalidaa Poopal, suuralee yeroo isaan kubbaa miillaa taphatan miidiyaa hawaasummaarra jiru akka haqanii fi meeshaa kubbaa miillaa isaanii akka gubaniif taphattoota akeekkachiisaniiru. Torban darbe Itti aanaa hoogganaan komiishinii aadaa Taalibaan, Ahmaadullaa Waasiq, yeroo wa’ee gartuu ispoortii kirikeetii dubartotaa gaafatamanitti, kun “sirriis miti, barbaachisaas miti,” jechuun isaanii, eegereen Ispoortii dubaartootaa biyyatti keessatti akkam ta’a soda jedhu uumeera. “Tapha kiriikeeti keessatti yeroo itti fuullu fi qaamni isaanii itti hin haguugamne jiraachuu danda’a. Amantaan Islaamaa dubartoonni akkanaatti akka argaman hin eeyyamu,” jedhan Waasiq. “Yeroon kun yeroo miidiyaadha, suuraa fi viidiyoon ni jiraata, namootni kana ilaalanis jiru. Amantaan Islaamaa fi Islaamik Emireet [Afgaanistaan], dubartoonni kirikeetis ta’e ispoortii qaama isaani mul’isu kamuu akka taphataniif hin eeyyamu.” Yeroo bara 1996-2001’tti Taalibaan Afgaan bulchaa turetti, dubartonni ispoortii kamirrattiyyu akka hin hirmaanneef dhorkamanii turani. Baqannaan gartulee kanaa, baqannaa guddaa namootni ispoortii fi aadaa keessa jiran sarbama mirga dubartootaa irratti Taaliban erga aangoo fuhdatee gochaa jiru sodaan gaggeefamaa jiru keessaa tokkodha. Baqannaa gartuu kubbaa millaa dubartootaa dabalatee, weellistuun beekamtuu biyyatti Aryaanaa Sayiid fi daarektarri fiilmii beekamtuu Sahraa Karimii ji’a darbe biyyatti keessaa baqatanii ba’aniiru.	https://www.bbc.com/afaanoromoo/oduu-58574827
sports	Liiverpuul Yargan Kilooppi jalatti 10ffaa irraa gara 1ffaatti	Liiverpuul waggoota 30 booda Shaampiyoonaa Piriimer Liigii Ingiliz bara 2019/2020 tahe Waggoota 30 waancaa PL mo’achuu kan hin dandeenye Liiverpuul waggoota dheeraaa kanneen booda kaleessa galgala yeroo Cheelsiin 2fi 1’n Maanchister Siitii mo’atu shaampiyoonaa tahuu isaa mirkaneeffate. Liiverpuul leenjisaa duraanii Sir Keenii Dagilish jalatti ture bara 1990 isa xumuraaf shaampiyoonaa tahuu kan danda’e. Ergasii liiverpuul waancaa Piriimerliigii injifachuuf waggoota 30 eege. Leenjisaa Yargan Kilooppi jalatti abjuu isaa yeroo dheeraa dhugoomseera. Bara darbe qabxii tokkoof jecha Maanchister Siitiidhaan caalame waancaa kan dhabe Liiverpuul bara kana ammo tapha tokko qofa mo’amee waanchicha harka galfate. Kana malees bara kana rikeerdii garaagaraa cabsaniiru. Osoo hin mo’amiin waggaa tokkooo oliif taphoota hedduu mo’ataaa turan. Mohaammad Saalaa, Sadiyoo Maanee, Virjil Vaan Daayik, Roobertoo Firmiinoo, Aleksaandar Arnooldi fi karra eegaa Alisan beeker taphatoota adda durummaan shaampiyonaa akka tahan gargaraan jedhama. Liiverpuul 10ffaa irraa gara 1ffaatti Yargan Kilooppii leenjisaa Liiverpuul tahanii erga hojii eegalanii kilebicha waggoota shan darban keessatti jijjiirama guddaa agarsiise. Lammiin Jarman Kilooppi bara 2015 ji'a Onkoloolessaa keessa dirree Aanfiildi yeroo gahan kilabichi sadarkaa 10ffaa irra jira ture. Bireendaan Roojersi kilabicha foyyeessanis milkaa'uu hin dandeenye ture. Kiloppii Borushiyaa Doortimoondi yeroo lama shaampiyoonaa Jarman akka tahu gochuun bara 2013 ammoo xumura waancaa Shaampiyoonsi Liigiif geessisuun gara Liiverpuul dhufan. Waggoota darban keessa haala tapha kilebichaa qofa osoo hin taane qabxiin isaanii walumaan fooyya'e. Walitti aansuun sadarkaa 4ffaan waggoota lamaaf xumuruu, itti aansuun ammoo sadarkaa 2ffaa, bara kana 1ffaan xumuruu danda'an. Mohaammad Saalaa, Sadiyoo Maanee fi Roobetoo Firmiinoon bara dorgommii sadiitti galchii 211 tahu lakkoofsisan. Mohaammad Saalaan [92], Sadiyoo Maanee [65] fi Firmiinoo [54] waggoota sadan darbanitti Liiverpuuliif lakkoofsisaniiru. Kilooppii kaleessa imimmaaniin hudhamaa deeggartootaaf ergaa baga gammaddan jedhu dabarsan. Taphni yeroo ayyaanaa taphatamu 'yakka' jedhan  Kiloop Taphattoota isaanii galateeffataniiru. Kun Liiverpuuliif waancaa piriimerl Ligii 19ffaadha. Yeroo kana keessatti namootni gammachuu ibsachuun rakkisaa ta'uu kan himan Kiloopp yeroo danda'amutti gammachuu kana deeggartoota keenya waliin ni mi'eeffannaa jedhan. Ani Waancaa kanaaf waggoota 30 hin egne ergan dhufee waggaa afur garuu injifannoo guddaa galmeessinee jedhan. Sababa Covid-19'n dorgommiin ji'oota sadiif adda cite ni deebi'aafi hin deebi'uun osoo gaaffii ta'ee jiruu taphniitti fufuufi shampiyoonaa ta'uutti gammaduu dubbatan. Liivarpuul taphni torba osoo hafuu Shaampiyoonaa ta'uu kan mirkaneeffate yoo ta'u osoo Siitiin tapha galgalaa injifatee jiraatee jiraatee Liivarpuul tapha torbee itti aanuu eeguuf ni dirqama ture.	https://www.bbc.com/afaanoromoo/oduu-53189425
sports	Wada'n Raashiyaa waggaa afuriif dorgommii ispoorti kamirraayyuu dhorke	Ejeensiin farra dooppiingii addunyaa ,Wada'n, Raashiyaan waggaa afuriif Olompiika Tookyoo dabalatee dorgommiiwwan ispoorti kamirraayyuu dhorke. Kan jechuun alaabaan fi faaruun biyyaalessaa biyyattii dorgommiiwwan idila adadunyaa akka Oloompiika Tookyoo bara 2020fi Waancaa Addunyaa Qataara bara 2022 irratti akka hin mirmirfamnes hin jedhamnes ta'a jechuudha. Atleetotni biyyattii qorannoo dooppiingiin bilisa ta'uun mirkanaa'e kana keessa akka hin miidhamneef jecha alabaa walabaa tokko jalatti akka dorgoman ta'uu jedhameera. Koree hojii raawwachiiftuu 'Wada' murtee kana sagalee guutuun kan murteesse marii Siwiizerlaanditti taa'een murteesse. Murteen kun kan darbe ejeensiin farra dooppiingii Raashiyaa ragaa qorannoowwan laaboraatorii atleetotaa qorattootatti dabarsee kennuu Amajjii bara kanaatti diduun booda. Wada'n akka jedhutti ejensiin farra Dooppiingii Raashiyaa murtee kanarratti oliyyannoo yoo gaafate mana murtii jaarsummaa Ispoortii Cas'tti dabarfama. Pireezidantii itti aantuun Wada Liindaa Helelaand dhorkaan irra kaahame kun ''gahaa miti'' jedhan. Qoqqobbiin irra kaahamu kan laaffatu akka ta'u hin barbaadu jedhaniiru. Walumaagalattii atleetotni  Raashiyaa 168 'Winter Olympics' bara 2018 alaabaa walaba jalatti dorgoman. Raashiyaan sababuma kanaan walqabateen bara 2015 irraa eegalee akka biyyattii dorgommiiwwan atleetiksiirratti akka hin hirmaanne dhorkamteetti.	https://www.bbc.com/afaanoromoo/oduu-50709854
health	Koronaavaayiras: Itoophiyaatti namoonni seenaa imala biyya alaa hinqabne attamiin Covid-19f saaxilamuu danda'anii?	"Ministirri Eegumsa Fayyaa Federaalaafi Institiyutiin Fayyaa Hawaasa Itoophiyaa ibsa guyyaa guyyaan baasaniin, odeeffanno seenaa imalaafi  namoota vaayirasii koronaatiin qabamanii ibsaa jiru. Fakkeenyaaf, ibsa Caamsaa 03, 2020 qorannoon saamuda namoota 1,560 irratti qorannoonni erga gaggeefameen booda namoonni lama vaayirasichaan qabamusaanii himameera. Ibsa guyyaa sanaan namoota Covid-19'n qabamunsaanii mirkanaa'e keessaa tokkoo gaheessa waggaa 49 fi jiraataa magaalaa Baatuu garuu kan magaalaa Finfinneetti wallaansa hordofaa ture ta'uu himame. Namni kunis magaala Baatuutti hojii dhuunfaarratti bobba'uun of jiraachisaa kan turan ta'uu dubbatu. Haata'u malee, sababii dhibee keessoo isaan mudatateen, ji'oottan saddettan darbaniif hospitaaloota Magaalaa Finfinneeti argaman adda addaa keessatti wallaanamaa akka turan BBC'tti himaniiru. Haaluma kanaanis guyyoota 20 darbiif hanga guyyaa dhukkubni Covid-19 kuni irratti argamuuitti Hospitaala Beetezaattaatti yaalarra akka turan BBC'tti himan. Qorannoo koronaavaayirasii namoota hospitaala keessatti yaalamaa jiran irratti taasifameen tasa dhibee kanaan qabamuu nama kanaa kan barame. ""Ani dhibee keessootiin qaba. Dhiigni garaa keessatti dhiiga jedhameen ciisee yaalamaa ture. Kutaan ani keessatti yaalamus qofaadha. Yeroon qorannoon koronaavaayirasii naaf taasifametti mallattoon dhukkubichaa narratti hin mul'anne"" jedhan. Dhibee kanaan akkaataa itti qabaman irratti shakkii qaban yoo ibsan, ""Tarii hospitaala kana keessatti qorannoodhaaf Ambulaansiidhaan bakka adda addaa nageessu. Ambulaansii kana keessattimoo homaa ofeeggannoon hin godhamu. ''Konkolaachisaan ambulaansichaas akka dhukkubsate reefuun dhagahe. Kanaafuu ana Ambulaansii sana keessatti naqabe jedheetuman yaada"" jechuun shakkii qaban himu. Akkaataan ogeessonni fayyaa hospitaalota tokko tokkootti itti tajaajila namaaf kennaniifi dhibaa'ummaan mul'atu yaaddoo ta'uus eeru.Kana malees ""hakiimoonnis ta'ee warri dhukkubsatus ofeeguu qabu,'' jedhu. ''Garuu hakiimonni mataansaa maaskiifi kan harkaa qofaa godhatu. Yeroo tokko tokkoo ammoo isuma tokkichaan dhukkubsataa gara biraa ilaalu. Dhibaa'ummaan ni jira"" jechuun wayita hospitaalota keessa turaniitti kan taajjaban himu. Erga dhibeen kuni isaanirratti argamuu baraniis maatii isaanii magaala Baatuu jiraataniifi quunnamtii qaban hunda galmeessisuun akka adda of baasan gochuus BBC'tti himan. Hospitaalli Baatuus maatii nama kanaa kanneen tuttuqaa qabaachuu malu jedhamanii shakkaman bakka tursiisa addaatti baasuun hordofaa akka jiru hoji gaggeessaan Hospitaalichaa BBC'tti himaniiru. Namni amma Covid-19 irratti argame kuni garuu dhaabbilee fayyaa Magaalaa Baatuu keessa jiranitti yeroo dhihoo keessa tajaajila argachuuf akka hin dhaqiin himan. Namni lammaffaan Covid-19'n qabamuun guyyaa Dilbataa ibsame kan biraa ammoo dubartii waggaa 45 fi kan Naannoo Ummattoota Kibbaa Godina Silxeekan keessa jraatuu ta'un himameera. Abdulwaariis Jamaal Godina Silxeetti Ittigaaftama Qajeelcha Fayyaa yoo ta'an, godinichatti gareen Covid-19 ittisuuf hondeeffamees hojiiwwan adda addaa gaggeessaa jiraachu dubbatu. Haaluma kanaanis ''qorannoo fi dowwannaa mana manaarraa gaggeessa turre. Haaluma maanuwaal qophaa'eetiin oggeessoonni fayyaa, tola oltootaafi kanneen biraa leenjisuun torbaan lamaan darbaniif matiiwwan kuma 93 ykn namoota kuma 324 ol mana saaniitti barsiisuun akka hubannoo cimfatan taasifameera. Haaluma walfakkaatunis namoota vaayirasichaan qabaman adda baasuuf hojiin hojjatamaa jira,'' jedhaniiru. Dubartiin guyyaa Dilbataa godinichatti vaayirasichaan qabamunsaanii baramees wayituma manarra demamuun qorannoo gaggeefaeetti adda baafamu himu. ""Dubartiin tunis kan ganda baadiyyaarraa dhufaniidha. Nama imala biyyaa alaa qabu ykn nama shakkamu waliin quunnamtii waan qabaniif osoo hitaanees hordoffii namoota qufaafi gubaa qaamaa qaban irraa fudhatameen adda baafamte,'' jedhu. Dubartiin kunis gara torban lamaatiif qufaa gogaa waan qabaniif saamudi fudhatame. Ammatti qufichi mataansaa baayyee xiqaa yoo ta'u, gara sadarkaa mallattoo omaa hinqabneetti geedaramaa jiraachu himu. Vaayirasichi yoon namoota seenaa imala biyya alaa ykn namoota shakkaman waliin quunnamtiin hinqabnnneerratti argamu baayyee yaachisa kan jedhan ittigaafatamaan kun, vaayirasichi attamiin dubartii kana bira akka gahee qoratamaa jiraachu himu. Dhukkubsattuun amanu baatan illeen nama biyya alaatii dhufee waliin qunnamtii qabaachu ragaa argachu himu. Obbo Kaamiil Jaabiir ammo Godina Silxeetti ittigaafatamaa Waajjira Eegumsa Fayyaa Aanaa Silxee yoo ta'an, aanichatti hojiin ittisa Covid-19 hedduun gaggeeffamaa jiraachu himu. ""Hojiin ittisaa baasii qarshii kuma 500 taasisuun gaggeefameera. Akkasumas hojiin hubannoo cimsuu hojjatameera,'' jedhu. Hojjattuun eksteenshinii fayyaa tokko gandicha keessatti wayita barsiistuutti namoota qufaadhaan qabaman afur adda baasuun aanaadhaaf eeru kennite. ''Koreen atattamaan deebii kennuus garas deemuun haala erga qulqulleesseen booda koree godinaatti gabaasa taasise. Guyyaa Jimaataas shakkamtoota arafniif kanneen biraa hospitaalaatti argaman irraa saamuda walitti qabuun gara Hawaasaatti erge. Isan boodas guyyaa Dilbataa bu'aasaa barree,'' jechuun ture Obbo Abdulaawaariis BBC'tti kan himan. Isaan boodas maatiifi namoonni dubartii kana waliin qunnamtii qabu jedhaman 34 adda baafamanuun gara eddoo adda bahuun itti turan galfamu dubbatu. Abbaan warraa dubartii kanaas duraan saamudi fudhatamee bilisa ta'unsaa baramulleen ergasiin booda waliin waan turaniif gara eddoo turmaataa akka galanii taasifamu dubbatu."	https://www.bbc.com/afaanoromoo/oduu-52527802
entertainment	Qeerransa Hindii adamoofi dhaltuu barbaacha imala 'dheeraa' taasise	Qeerransichi baatii shan keessatti km1,300 imaluun Hindiitti isa jalqabaa jedhamuuun galmeeffameera. Akka ogeessonni jedhanitti umriin qeerransa kanaa reefu waggaa lamaaf walakkaadha. Qeerransi kuni adamoofi dhaltuu barbaacha imala dheeraa kan taasise yoo ta'u meeshaan sochii isaa to'atu keewwateera. Qeerransichi kunuunsa bineensotaa lixa Hindiitti argamu irraa waxabajjii keessa bahe. Lafa qonnaa keessa  duubaafi fuulduratti marmaaruu , bishaan keessaafi daandiirraafi ollaa namootaa keessa otoo deemuu mul'ateera. Hanga yoonaa namootaa waliin qofa kan walitti dhufe yoo tahu, nama dagala inni ture keessa garee biraa waliin ture miidheera. Qeerransi kun maqaansaa C1 jedhama haadha T1 jedhamturraa dhalate. Lafti kunuunsa bineensotaa naannoo  Mahaarashitiraa argamu qeerransoota 10 qaba. Mahaarashitiraa keessa naannolee torba caalaan waliin gaheera, Sambattan darbe immoo gara lafa kunuunsa biraatti dabarfameera. Hojjettoonnii kunuunsa bineensotaa qeerransichi kallattii tokkoon adeemaa hin turre jedhaniiru. GPS fayyadamuun garaagarummaa sa'aa tokkoo gidduutti hordofaas turan, iddoo 5,000 caalaatti mul'ateera. Qeerransichi guyyaa rafeetu halkan adeemaa ture, booyyee bosonaafi loon adamsee nyaachaa ture. Baayolojistiin gameessi Inistitiyuutii Bineeldota Hindii Dr Bilaal Habiib, qeerransi kuni araddaa keessa akka deemaa ture namoonni hin hubanne jedhan. Isa namicha bosona keessatti argatee miidheen alatti namootaa waliin walitti hin buune jedhan. Haa tahu malee, ogeessoti kunuunsa bineensotaa balaa hin eegamiin otoo hin qaqqabsiisin dura qabamee bosona naannoo jirutti deebifamuu qaba jechaa jiru. Meeshaan sochii isaa hordofu baatirii fixaa waan jiruufis yeroo dhihootti isa hordofuun rakkisaa taha jedhan. Hindiitti lakkoofsi qeerransaa haa dabaluyyuu malee lafti jireenyasaaniifi waan isaan adamsan akka barbaadan miti. Qeerransi tokkoon tokko nyaata gahaa kuufachuuf bineensota adamfaman 500 daangaa isaanii keessatti barbaadu jedhu ogeessonni.	https://www.bbc.com/afaanoromoo/oduu-50640443
politics	Sirna Gadaa: Abbaan Gadaa aangoorra jiru yoo du’e aangoon akkamittii darba?	"Caasaa Gadaa Maccaa keessaa Tokko kan ta'e Gadaan Jimmaa kan Odaa Hullee jalatti bulu erga adda citee, duudhaa sirna Gadaatiin aangoo waliif daddabarsanii walbulchuun hafee ganna 239'f adda cite ture. Odaan Hullee, bakka Gadaan Jimmaa Seera itti tumatu kuni godina Jimmaa aanaa Oomoo Naaddaatti argama. Akka itti gaafatamaan waajjira aadaa fi Turizimii aanichaa Obbo Amiin Kamaal jedhanitti caasaa sirna Gadaa Jimmaa kan Odaa Hullee kana deebisanii ijaaruuf bara 1983'tti yaaliin taasifamee ture garuu fiixa hin baane ture. Yaaliin kuni milkaa'ee Odaan Hullee deebi'ee caasefamni sirna Gadaa isaas diriiree hojii kan jalqabe garuu bara kana jalqabarratti ture. Gadaa Jimmaa kana deebisanii ijaaruu keessatti namni gahee guddaa bahataniifi  Fulbaana 15 bara 2012 ammoo Abbaa Gadaa Jimmaa ta'uun kan filataman  Abbaa Gadaa Abbaa Diggaa Abbaa Duulaa dhibee isaan mudateen Caamsaa 01 bara 2012 du'aan Boqotan. Abbaan Gadaa kuni Ardaalee jilaa saddeettan godinichi qabu deebisanii ijaaruudhaan Gadaan Odaa Hullee akka cimuuf nama hojjechaa turanidha. AbbaDiggaa Abbaa Duulaa sirni awwaalcha isaaniis Godina Jimmaa Ganda Tolii Sabbataatti caamsaa 2, bara 2012 raawwatame. Sirni Gadaa sirna keessatti namni Abbaa Gadaa irra jiru yoo du'e yookiis namni Abbaa Gadaatiif kaadhimamee jiru yoo du'e maaltu ta'a jennee Qoarataa sirna Gadaa kan tahan Aab Jaatanii Diidaa gaafanneerra. Akka isaan jedhanitti keessumaa sirni Gadaa Booranaa namni aangorra jiru yoo du'e yookan rakkoon muudatu namni aangoo Gadaa sanatti cehee bulchu duruma beekamaa waan ta'eef rakkoon bulchiinsarratti dhufu hin jiru jedhu. ""Gadaa Booranaa keessatti warri Gadoomu nama jaha. Akkuma duraa duubaatiin jechuudha.Abbaa Gadaa muummichaa tokkicha saniin alatti namni gulantaa isatti dhihaatu qabu ni jira. Yoo namni suni du'e namuma itti aanee jiru sanati Abbaa Gadaa taha"" jedhan. Ta'iiwwan namni abbaa Gadaatiif kaadhimammee yookan osoo aangoorra jiruu osoo barri aangoo isaallee hin xumuriin abbootiin Gadaa du'an Gadaa Booranaa keessatti mudachaa turuus ni himu. Gadaa amma aangoorra jiru Gadaa Kuraa Jaarsoo Kuraa akka fakkeenyaatti kaasu. ""jalqaba namni Abbaa Gadaatiif Lallabamee ture Guyyoo Jaarso ture. Guyyoon osoo yeroon Gadooma isaa hin qaqqabin waan boqoteef Obboleessa isaa Kuraa Jaarsootu bakka isaa Abbaa Gadaa ta'e "" jedhu. Sirni ittiin nama Gadaaf kaadhimame bakka buusan kunis 'Gadaa dhaaluu fi Gadaa qabachuu jedhamuun beekamu. Gadaa dhaaluun yoo namni Gadoomaaf kaadhimame suni osoo barri Gadaa hin gahin yookan osoo Gadaa hin qabtin boqote namni haaraa bakka isaa bu'e suni 'Gadaa dhaale' jedhama jedhan. Yoo akka amma Abbaan Gadaa Jimmaa kana osoo aangoorra jiranii bara Gadaa isaanii osoo hin xumurin boqotan ammo namni bakka isaanii bu'e 'Gadaa qabate' jechaadha. Caaseffamni Gadaa Booranaa balaa akkanaa dhuftuuf dursee qophii kan qabuu fi rakkoo akkanaa yoo mudate adeemsa salphumatti falli itti kennamu qabaatus iddoowwan Gadaan isaanii nama tokkoon bulutti haala Kanaan raawwachuuf rakkisaa ta'uu eeru. Hayyuun Gadaa Tuulamaa Laggasaa Naggawoo Gama isaaniin, yoo namni aangoo Abbaa Gadaa irra jiru lubbuun isaa darbe miseensa Gadaa aangorra jiru sana keessaa namni biraa filatamee bakka bu'a jedhan. "" Miseensuma Abbaa Gadaa Sanaa keessaayii kan namni isaan bakka bu'u filatamu. Fakkeenyaaf abbaan Gadaa suni Birmajjii yoo ta'e Gadaan kan Birmajjii waan taateef isaanuma keesaayi Abbaan adaa kan Filatamu. Yaa'ii saglaniin walgahii isaan keessaa muudama"" jedhan. Akka Gadaa Tuulamaatti Namni Abbaa Gadaa ta'ee bulchaa jiru barri bulchiisa isaa waggaa afraffaa irra yeroo gahu akkaataan bulchiinsa isaa ni qoratama. Sababnisaas Abbaan Gadaa kuni badii uumuu dandaha waan ta'eef yaa'iin bulchiinsa isaa nitoo'ata jedhan. Namni Abbaa Gadaa ta'ee bakka bu'u kunis bara Abbaan Gadaa waggaa saddeet guutuuf isa hafe qofa bulcha malee gaafa muudamerraa wagga saddeet hin lakkaahatu. Warri Gadaa Odaa Hullees Abbaa Gadaa Jimmaa AbbaDiggaa Abbaa Duulaa kan  tibba kana lubbuun isaani darbe akkaataa sirna Gadaatiin  Ardaaleen jilaa saddeettan walitti dhufuun mari'atanii abbaan Gadaa haaraan bakka buusu."	https://www.bbc.com/afaanoromoo/oduu-52651352
politics	Kora hogganoota US - Afrikaa:            'Joo Baayidan deeggarsa $55bln Afrikaaf akka taasisan beeksisan	Pirezidantiin US Joo Baayidan Afrikaaf deeggarsa maallaqaa haaraa dolaara biliyoonaan lakkaa’amu akka taasisan beeksisan. Prezidant Baayidan kana kan beeksisan kora US-gaggeessitoota Afrikaa Waashingitanitti gaggeeffamaa jiru irratti. “Yunaayitiid Isteet egeree Afrikaa ‘hunda keessa’ jirti,” jechuun bulchitoota Afrikaa 40 ol kora kana hirmaataa jiranitti dubbatan. Hariiroo biyyi isaanii Afrikaa waliin qabdu akka caalaa foyya’u abdiin kora kana irratti kan dubbatan Pirezidant Baayidan, ardii Afrikaatiif gargaarsa maallaqaa haaraa dolaara biliyoona 55 waggoota sadan itti aananiif ramaduu isaanii ifa godhan. Deeggarsi maallaqaa ramadan kun pirojektoota annisaa ‘qulqulluu’ ykn faalama qilleensaa xiqqeessuuf oolan dolaara miliyoona 100 dabalata. Ministira Muummee Itoophiyaa Abiy Ahimad (PhD) dabalatee bulchiitonnii biyyoota Afrikaa kora hoogganota Ameerikaa - Afrikaa irratti hirmaataa jiru. Korri dursitoota Afrikaa marsaa lammaffaaf biyyoota 49 irraa itti hirmaatan kun, Mudde 13, 2022 jalqabee guyyoota sadiif gaggeeffama. Korichis dhimmoota akka rakkoowwan addunyaa qoraa jiran akka rakkoo jijjiirama haala qilleensaa, bulchiinsa gaarii, wabii nyaataafi fayyaa addunyaa kan ilaallatu yoo ta'u, filannoowwan daldalaafi invastimantii Ameerikaa -Afrikaa jabeessuurrattis ni xiyyeeffata jedhameera. Itti-dabaluun barbaachisummaa bulchiinsa gaarii, uummata fayya-buleessa qabaachuufi humna ibsaa dandeettii namuu kaffalachuu danda’u qabaachuurrattis dubbataniiru Baayidan. Korri kun yeroo biyyoonni akka Chaayinaa, Raashiyaafi Tarkii Afrikaa keessatti miila gadi faggeeffataa wayita jiranitti taasifamuun isaa, yaalii Ameerikaan deebitee dhiibbaa Afrikaa keessatti qabdu cimsachuuf hojjechaa jirtuutti ilaalameera. Erga waggaa saddeet darbanii as korri kun akkasitti gaggeessitoota Afrikaa affeeruun Waashingitanitti gaggeeffamuun isaa kan jalqabaati. Ameerikaan daldala bilisaa guddaa Afrikaa waliin uummachuudhaaf waliigaltee sanadaa akka mallatteessitu kora kana irratti ibsameera. Kora kana biratti ammoo Baayidan hoggantoota biyyoota Afrikaa bara 2023 keessa filannoo gaggeessan ja’a waliinis haasaa taasisaniiru. Pirezidantichi gaggeessitoota kanneen waliin mariin taasisan filannoon bilisaafi haqa-qabeessa akka ta’uuf dhiibbaa uumuuf jedhameera. Baayidan bara 2023 keessa hojiidhaaf gara Afrikaatti imaluu akka danda’an ni ibsu jedhamee eegama.	https://www.bbc.com/afaanoromoo/articles/cgx35n39391o
sports	FIFA’n pirezidantii CAF Ahimadiin waggaa shaniif hojiirraa dhorke	Pirezidantiin Konfedereeshinii Kubbaa miilaa Afrikaa Ahimad Ahimad qajeelfamoota naamuusaa garaagaraa cabsuun waggaa shaniif hojiirraa ugguraman. Namni ganna 60 kun lammii Maadaagaaskar yoo tahan naamusa amanamummaa, kennaa fudhachuu fi kennuu, aangoofi qarshii akka malee fayyadamuufaan wal-qabatan cabsan jedhaman. Bara 2017-2019 wanti raawwatan jedhame qoratameera. Akka ibsi FIFA agarsiisutti kanneen seera bulchiinsa FIFA cabsuun itti himataman keessaa imala hajjii gara Makkaa taasifamu qindeessuufi kaffaluun kan jedhu dabalata. Kana malees dhaabota meeshaalee ispoortii waliin quunnamtii qabaachuu dabalata. Pirezidantiin CAF akka adabamuu malan ji'a darbe BBC Ispoort Afrikaan gabaasee ture. Qondaalli kuni $200,000 illee adabamaniiru. Isaan garuu badii hojjedhe hin qabu jechuun himu. Ahimad Ahimad uggura amma irra kaa'ame mana murtii dhimma ispoortii qofa hordofuufi 'Court of Arbitration for Sport (CAS)'tti iyyachuu danda'u. Lammiin Madagaaskaar kuni bara 2017 ture pirezidantii Konfedereeshinii Kubbaa Miilaa Afrikaa (CAF) ta'un kan filatamani. Baatii darbe immoo pireezidantummaa CAF marroo lammataaf akka dorgomanis himanii turan. Kuni shakkii guddaa gatii taheef iddootti deebi’uuf qormaata gahumsaa darbuu qabu jedhe gumiin FIFA. Lammata filatamuuf ol iyyannoon irra aanuu qofa osoo hin taane dafees raawwachuu qaba. Obbo Ahimad dhihoo koronaavaayirasii qabamuu ibsuun Konfedereeshinii Kubbaa Miilaa Afrikaa hoogganaa hin turre. Bakka isaanii Pirezidantii itti -aanaa dhaabbatichaa Konistaant Omaariitu hojjetaa jira.	https://www.bbc.com/afaanoromoo/oduu-55044117
politics	Mootummaan Itoophiyaa warshaalee sukkaaraa saddeet gurguruuf	Mootummaan Itoophiyaa warshaalee naannoolee biyyatti garaa garaatti haaraa ijaaraman abbootii qabeenyaa fi biyya alaatti gurguruu akka barbaadu beeksise. Caalbaasii Ministeerri Maallaqaa baaserratti abbootiin qabeenyaa biyya keessaafi alaa akka irratti hirmaatan waamichi dhiyaateefi jira. Warshaaleen sukkaaraa mootummaan caalbaasiif dhiyeesse, Arjoo Dhidheessaa,  Kasam , Xaanaa Balas, Tandaahoo,  Oomoo Kurraaz 1ffaa, 2ffaa, fi 3ffaadha. Ministeerri Maallaqaa caalbaasii kana kan baase dorgommii damee oomisha sukkaaraa irratti jiru cimsuufi dhiyeessii sukkaraa biyya keessaa  guddisuuf ta’uu beeksise. Itoophiyaan waggaatti sukkaara toonii miliyoona 1.35 kan oomishtu yoo tahu, fedhii biyya keessaa %60 tahu haguuga. Mootummaan warshaalee kanneen gara abbootii qabeenyaa dhuunfaatti deebisuun sukkaara alaa galchu xiqqeessuu barbaada. Biyyattiin hanqina sharafa alaan rakkataas jirti. Ragaan UN Comtrade irraa argame akka agarsiisutti, bara 2020 Itoophiyaan sukkaara alaa galchuuf doolaara miliyoona 347 baasteetti. Haaluma wal fakkaatuun mootummaan Itoophiyaa damee telekoomii biyyattii gariin gurguruuf caalbaasii baasuun ji'a Bitootessaa keessa garuu akka adeemsicha addaan kute ibse. Ministeerichi akka ibsetti Itoophiyaan fedhii biyya keessaa guutuuf biyyoota alaarra sukkaara ni galchiti. Washaaleen saddeet kunneen qabeenyummaan isaaanii gara dhuunfati yoo dabarfame oomisha sukkaaraa guddisa jedhe Ministeerichi. Oomishni sukkaaraa yoo guddate galii qonnaan bultoonni shonkoraa oomishamanii fooyyeessa jedhamee abdatama. Kana malees, dhaabbileen biyya keessaafi alaa oomisha sukkaaraarratti hirmaachuun sharafa maallaqa biyya alaa akka argamsiisu Ministeerri Maallaqaa himeera. Iddoowwan warshaaleen haaraa ijaaraman kunneen iddoowwan oomisha shonkoraaf mijatoo fi bu’uuraaleen misoomaa guutamuufi ibse. Waggaa afur dura paartiin biyya bulchaa jiru warshaalee sukkaaraa  mootummaa harkaa jiranii fi ijaarsarra turan guutummatti ykn gartokkeen gara abbootii qabeenyaa dhuunfaatti akka dabarsu murteessuun ni yaadatama. Haaluma kanaan walfakkaatuun, ijaarsarra kan ture daandiin baaburaa, paarkiiwwan indastirii, hoteelonnifi dhaabbileen ijaarsaa gara garaa  guutummaatti ynk gartokkeen dhaabbilee dhuunfaatti akka dabarfaman murtaa’uu isaatu yaadatama.	https://www.bbc.com/afaanoromoo/articles/czqp4e8q5plo
health	Koronaavaayiras: Remdesiiver qoricha Covid-19 hakiimonni dinqisiifataa jiran	"Qorichi Remdesiiver jedhamu kun yeroo ammaa hakiimota dhibamtoota koronaavaayirasii wallaananiin dinqisiifamaa jira. Remdesiiver qoricha koronaavaayirasii wallaanuudhaaf hojjetame hin turre.  Dhibeen waa nama barsiifti akkuma jedhan sana, namni jalqaba Ameerikaa keessatti koronaavaayirasiin qabame qoricha ittiin wallaanan dhabanii hakiimonni mala dhahuutti ka'an. Namni jalqaba Ameerikaa, Waashingiteen keessatti koronaavaayirasiin iratti argame Amajji 20, 2020 ture. Namni jalqaba US keessatti dhibeen kun irattti argame kun CHaayinaa, kutaa Huubee deemee fira gaafatee deeme yeroo sanatti. Namni kun gaheessa umuriin isaa ganna 35dha. Jalqabarratti rakkoon fayyaa hamaan irratti hin mul'anne ture. Ni qufaasisa, gubaa qaamaa qaba ture. Yeroo sanatti weerarri koronaavaayirasii Chaayinaatti tatamsa'ee oduun addunyaa guutee waan jiruuf ammoo hakiimonni dammaqinsaan dhukkubsataa sana hordofaa turan. Namichis Chaayinaa deemee waan dhufeef shakkii hakiimotaa cimsuun akka itti dhiyeenyaan hordofan taasisee ture. Akkum eeganis gubaan qaama isaafi qufaasisaan itti jabaachaa deemee hanga arganuu dadhabee gargaarsa Oksijiinii isa barbaachisutti gahe. Mallattoolee dhukkubaa kana yeroo arganitti maal akka ta'e bira gahan hakiimonni. Namichi Covid-19n qabamuun isaa mirkanaa'e.D Dr. Dayaaz yeroodhuma sana Abbaa Taayitaa To'annoo Qorichaa Ameerikaatti beeksise. Namicharratti ammoo hordoffiin cimaan taasifamuun itti fufe. Dhibee haaraa kanaaf maaltu qoricha ta'a jechuun hakiimonni mariitti taa'an sababiin isaas dhibeen kun qoricha hin arganne. Yeroodhaafis ta'e qoricha farra vaayirasii kan ta'e Remdesiiver osoo kennineef maal ta'a jedhanii wal mariyatan. Warshaa qoricha sana omishu Gileed jedhamu mariisisan. Gileedis qorichicha gara hospitaala dhibamaan sun itti wallaanamaa jiruu fedeef. Isaan booda abbaa taayitaa to'annoo qorichaarraa hayyama qoricha sana dhibamaa sanaaf kennuu argatan. Hayyamni kenname sunis hayyama addaa marii hakiimotaatiin qoricha kennamu [Kompaashineet uuz oof diraagsi] jedhamuun gaheessa ganna 35 kanaaf ajajame. Namichi qoricha kana fudhachuu kan jalqabe gaafa guyyaa torbaffaa ture. Miidhaa maddee biraa hin qaqqabsiifne qorichichis. Namichis bayyanataa dhufe. Keessumaa qorichicha fudhatee gaafa guyyaa lamaffaa jajjabaataa dhufe. Dr. Daayaaz halkan sana yeroo yaadatan akka jedhanitti, ""dhukkubsataan sun qoricha sana seenaa weerara dhibee kanaa keessatti nama jalqabaa waan ta'eef  maal akka ta'uu danda'u dhimmanee eegaa turre."" Isaan booda ture qoricha Remdesiiver jedhamu kana irratti duuluun qorannoon gaggeefamuu kan jalqabe. Remdesiiver qoricha farra-vaayirasii keessatti ramadama.  Koronaavaayirasiidhaaf qorichi hanga ammaatti foyyee qaba jedhamee bal'inaan dubbatamaa jirudha. Ministirri Fayyaa UK Maat Hankook, ""Tarii hanga ammaatti kan yaallee keessaa kan baayyee abdii guddaa namaaf kennudha,"" jedhaniiru. Qorichi kun jalqaba dhukkubsattoota Iboolaatiif kan kennamu ture. Yeroo ammaa kana UK keessatti Remdesiiver Tajaajila Fayyaa Biyyaalessaatiin dhukkubsatoota Covid-19f akka kennamuuf dhiyeessi isaallee akka hin gufanneef hojjetamaa jira. Ogeessonni to'annoo qorichaa UK dhukkubsattoota koronaavaayirasiirratti  hanga tokko qorachuudhaan fayyisuu akka danda'u odeeffannoo gahaan argameera jedhu. Yeroodhaaf qorichi kun akka garaatti waan hin argamneefis namoota dhukkubbiin itti cime qofaaf kennamaa jira. Ballinaan qoricha kana irratti hojjechaa kan jirtu UK haataatuyyu malee, Ameerikaafi Jappaanillee bal'inaan omishuudhaf adeemsarra jiru. Ammallee qorannoon qoricha kana irratti taasifamu guuutummaa addunyaarratti cimee itti fufee jira. Qorichi kun filatamaa kan ta'eef sababoota lamaafidha. Inni tokkofaan, qoricha farra vaayirasii kanaan dura dhukkubsattootaaf kennamaa ture waan ta'eef dhala namaarratti miidhaa hamaa akka hin geessisne dursee baramuu isaati. Lamaffaa ammoo Iboolaadhaaf ni hojjetamoo hin hojjetu jedhamee qorannoon kilinikaal hedduun kan irratti taasifamedha. Hanag ammaatti qoricha kana ilaalchisee wanti irra gahame yoo jiraate yeroo koronaavaayirasiirraa itti bayyanachuun danda'amu akka hariifachiisu ykn gabaabsuu danda'udha. Dhukkubsattoonni Koronaavaayirasii qoricha kana yoo fudhatan yoo xiqqaate guyyoota afuriin yeroo fayyuu isaanii hariifachiisa. Garee lamatti dhukkubsattoota qooduudhaan qorannoo gaggeeffameen warreen qoricha kana fudhatan dafanii dandamataniiru. Qorichi Iboolaaf hojjetame Remdesiiver Iboolaa wallaanuudhaf ammoo quubsaa hin turre. Remdesiiver yeroo ammaa kana akka addunyaatti laaboraatooriiwwan shan keessatti qorannoon irratti gaggeefamaa jira. Ogeessonni qoricha kana hojjetaniifi hakiimonni qorichi kun ""guutummaan guutuutti"" akka fayyisuu danda'utti yaadamuu hin qabu jechuunis ni akeekkachiisu. Itti-aanaan Hoji-gaggeessaan  Gileed Tomaas Sihalaar, dhukkuba tokkoof qoricha argachuun yeroo baayyee kan fudhatuuf dadhabsiisaafi adeemsa obsa nama gaafatudha jedhu. Kanas ta'ee addunyaan ija isaa Remdesiiver irra godhateera."	https://www.bbc.com/afaanoromoo/oduu-52974386
technology	Shamarree gabaa bunaa Oromiyaa teeknolijiidhaan guddisuuf hojjechaa jirtu	"Kumee Caalchisaa Ciibsaa jedhamti. Dhalattee kan guddatte magaalaa Finfinneetti yoo ta'u, barumsaafi hojiidhaan kan dabarsite ammoo biyyoota akka UK fi Ameerikaatti. Ogummaafi muuxaannoon ishee teeknolojii irratti ta'uu kan himtu Kumeen,  waggoota afuriin dura ogummaa qabdu kanaan jijjiirama hawaasaa fiduuf gara Oromiyaatti akka deebite dubbatti. ""Addunyaa dijitaalaa kana fayyadamnee akkamitti jijjiirama dinagdeefi hawaasaatiif oolchina kan jedhu bakka hedduutti hojjedheera. Ergan gara Itoophiyaa dhufee dhaabbata 'Afrovalley' jedhamu hundeesseen qonna teeknolojiidhaan ceesisuu irrattin hojjedha,"" jetti. Bara 2018 sagantaa 'Oromia Digital Transformation' jedhuun Mootummaa Naannoo Oromiyaa wajjin waliigaltee mallatteessuudhaan qonna teeknolojiidhaan utubuun bu'aa Oromiyaan qonnarraa argattu gara fuuladuraatti saffisiisuf hojii jalqabdee akka turtes himti. ""Naannoon Oromiyaa biyya kana keessatti qonnaadhaan carraa guddaa kan qabu waan taa'eef naannicha teeknolojii dijitaalaatiin deeggarree yoo qonna gara fuulduraatti ariifachiisne guutuu Itoophiyaa jijjiiruun ni dandahama jedheeni kanin filadhe,"" jetti. Sagantaan ce'umsa dijitaalaa kun waggaa tokkoo oliif haala gaariin hojjechaa turtulleen haala waliigalaa naannicha keessa ergasii tureen gidduutti akka adda cite turuus dubbatti. ""Amma erga hojiitti deebinee ji'a sagal ta'eera. Amma kanin hojjechaa jiru adeemsa daldala omishaa dijitaalaawaa ta'e diriirsuu irratti. Hojiin kun qonnaan bulaan osoo faddaalaan gidduu hin seenin akkamitti bittuu biyya alaa wajjin walarguu akka dandahu kan haala mijeessudha,"" jetti. Omishni bunaa seektaroota karaa daldala dijitaalaatiin gabaa biyya alaatti kallattiidhaan walqunnamsiisuuf irratti hojjechaa jirtu keessaati. Oromiyaan bakka argama bunaa waan taateef jecha bunni Oromiyaa maqaafi biraandii mataasaaatiin gabaa gurgurtaa dijitaalaa akka seenuuf hojechaa jirachuus himti Kumeen. ""Jimma bakka argama bunaa taatulleen gabaa biyya alaa keessatti hamma kana beekamtii hin qabu. Amma pirojektii keenya godina kanarraa jalqabne. Qonnaan bultoota buna omishan 500 hubannoo uumnefii jirra. Kanneen 200 tahan ammoo karaa daldala dijitaalaa kana wajjin hojjechuuf waliigaltee mallatteesineerra,"" jetti. ""Rakkoon jabaan omisha bunaa irra jiru qonnaan bulaan ni omisha malee waa'ee gurgurtaa irratti gahee hin qabu. Pirojektiin keenya ammoo qonnaan bulaan omishuu qofa osoo hin taane gabaa gurgurtaa biyya alaa keessattis aangoo akka argatudha,"" jechuun itti dabalti. Qonnaan bultoota Kumee wajjin yeroo ammaa hojiitti galan keessaa tokko Obbo Awol Siraaji. Isaan jiraataa godina Jimmaa aanaa Gommaati. ""Rakkoon jabaan nuti qabnu gurgurtaa irratti gatii nu miti kan murteessu. Saamuda biyya alaatti ergina jedhanii nurraa fuudhu. Sana booda waanuma isaan jedhaniin gurgurra. Ani amma bara darbe gatii gaarii waanin hin arganneef osoo hin gurgurren hafe,"" jedhu. Yeroo ammaa kana Kumee wajjin waliigaltee hojii waan mallatteessaniifi bu'a qabeessa ta'uu waan amananiif gabaa dijitaalaa isheen qopheessaa jirtu kanaan gabaa alaatti ofumaan gurgurachuuf qophaa'aa jiraachuus himu. Teeknolojii dijitaalaa Kanaan qonnaan bultoonni kallattiidhaan namoota biyya alaa isaanirra bitan waliin dubbatanii, gatii haasa'anii walirraa akka bitaniif gabaa alaa mijeessaa jiraachuu himti Kumeen. ""Addunyaan waa'ee buna keenyaa kana hubannoo gahaa hin qabani. Hojii 'Biranding' maqaa Bunakoo jedhuun beeksisaa jirra. Amma dadammaqiinsa bal'aa uumaa jirra. Qonnaan bulaan waa'ee bunasaaa odeeffannoo qindeeffatee gabaa addunyaatti of beeksisa. Namni biyya alaarraa bitu sunis siistama nuti diriirsine kanaan kallattiidhaan qonnaan bulaa argata,"" jetti. Hojmaanni haaraan teeknolojii dijitaalawaadhaan deeggaramu kuni iftoomina bitaafi gurguraa gidduu jiru kan cimsuufi qonnaan bulaan adeemsa daldalaa walxaxaa keessaa bahee ofiin gurguruudhaan bu'aa dafqa isaa akka argatuuf akka gargaarus himti. Qonnaan bultoota amma ishee wajjin hojii jalqaban 200tti siqan kunneen wajjin yeroo ammaa karaa teeknolojiitiin odeeffannoo waljijjiiraa karaa gabaa alaatiinis dhaabbilee itti fufiinsaan bitan wajjin hariiroo uumaa jiraachuus eerti. Gabaa dijitaalawaatiin buna biraandii mataasaa qabu gabaa alaatti kallattiidhaan gurguruun kuni godina Jimmaa irraa jalqabdulleen fuula duratti Oromiyaa bakka bunni itti omishamu hundatti bal'istee hojjechuuf akka jirtus himti."	https://www.bbc.com/afaanoromoo/oduu-60250666
politics	Piroofesar Kuwee Kumsaa: 'Gaaffiin barabaraan gaafatamaa ture ammayyuu hin deebine'	Gaaffiifi deebii addaa BBC waliin taasisaniin Pirofesar Maartaa Kuwee Kumsaa waahee siyaasaa, mirga dubartootaa, jireenya dhuunfaa fi waan fuulduraas dubbatu. Dhiyaadhaa.	https://www.bbc.com/afaanoromoo/oduu-50629470
politics	Waraanni Yukireen waggootaaf itti fufuu mala -NATO	"Waraani Raashiyaafi Yukireen waggootaf itti fufuu waan danda’uuf biyyoonni lixaa Yukireen deeggaruuf of qopheessuu qabu jechuun akeekkachiisan dursaan NATO. Barreessa Olaanan NATO Istoltanbar akka jedhanitti, gataiin waraanaa guddaa ture, garuu ammoo Raashiyaan kaayyoo ishee akka galmaan geessu gochuun gatiin isaa caalaa guddaadha. Ministirri Muummee UK Booris Joonsan gama isaanitiin waraanichi dheerachuu akka malu akeekkachiisan. Gaggeessan humna waraana Biriitishis haaraa muudaman, Jeneraal Sar Paatirik Saandars, yaada kana deeggaruun UK fi michoonni ishee waraana Raashiyaa kana mo’achuuf gahuumsa isaanii agarsiisuu qabu jedhu. ""Weerarri Raashiyaan Yukireen irratti raawwatte kaayyoo keenya caalmatti akka ilaallu kan nu taasisuudha, innis UK eegu fi lafa irratti ammoo waraana mo’achuudha- kana jechuun haleellaa Raashiyaan gaggeessitu qolachuudha.” Meeshaan waraanaa caalmatti yoo Yukireenif ergame waraana kana mo’achuun akka danda’amu dubbatu Istoltanbarg fi Booris Joonsan. Istoltanbarg gaazexaa biyya Jarman Bild jedhamu wajjin turtii taasisaniin, ""Dhugaan jiru waraanni kun waggootaaf itti fufuu akka danda’u fudhachuu qabna. Deeggarsa Yukireenif goonu itti fufuu qabna,” jedhu. Istoltenbarg akka jedhanitti, biyyoonni lixaa Yukireenif deeggarsa meeshaalee waraanaa ammayyaa caalamtti yoo dhiyeessan Yukireen lafa ishee Raashiyaan qabamee jiru bilisa baasuu dandeessi. Ji’oota darban keessa daangaa baha Yukireen irratti waraana cimaa gaggeessaa turan. Waraana kanaan Raashiyaan suuta milkaa’aa jirti. Booris Joonsan, “Raashiyaan humnaan Yukireen burkuteessuu barbaaddi,” jechuun Viladmiir Puutin komatan. Booris Joonsan Jimaata darbe magaala guddoo Yukireen, Kiveetti daawwannaa taasisaniin Rashiyaa Yukireen keessaa baasuuf biyyi isaanii deeggarsa meeshaalee waraanaafi leenjii barbaachisu Yukireeniif akka kennan dubbatanii turan. Raashiyaa injifachuudhaf deeggarsi meeshaalee waraanaa gurguddaan akka isaan barbaachisu aangawoonni Yukireen cimsanii dubbataa jiru. Roobii darbe Ministerri Ittisaa Yukireen Oleeksii Resnikoov Biraasilsitti  bakka bu’oota humna waraanaa biyyoota 50 ta’anii arguun deeggarsa meeshaa waraanaa gaafataniiru. Hanga ammaa biyyoonni lixaa michuu Yukreen ta’an meeshaalee waraanaa gosa garaa garaa dhiyeessaniifii jiru. Haata’u malee, Yukireen deeggarsa ishee barbaachisu waliin wal bira qabdee gaafa ilaaltu deeggarsa akka ta’ee fi meeshaalee waraanaa gurguddaan akka barbaachisu wawwaataa jirti."	https://www.bbc.com/afaanoromoo/articles/cyd3q8nn9zpo
politics	Aanga'ootni Dargii Imbaasii Xaaliyaan keessa turan akka bahan murtaa'e	Qondaaltoonni olaanoon mootummaa duraanii waggoota 30'f Imbaasii Xaaliyaanii Finfinnee jirutti kolugaltummaan turan akka bahaniif manni murtii olaanaa Federaalaa sagalee caalmaatiin murteesse. Aanga'oonni gara waggaa sodomaatiif Imbaasii Xaaliyaan kan Finfinneetti argamu keessa turanis Koloneel Birhaanu Baayyehiifi Letenaant Janaraal Addis Tadilaati. Manni murtichaaf hiyyata dhiyaateef erga qorateen booda turtiin isaanii daangeffamaan adabbii gahaa dha jechuun akka bahaniif sagalee caalmaan murteesseera. Abbootii alanagaa dhimmicha ilaalaa turan keessaa abbaan seeraa tokko, himatamtoonni itti murtaa'uun mana sirreessaatti kan addabbiisaanii hinfudhatiin waan ta'aniif ''haala adeemsa idileetiin adda ta'eetti akka waan yeroon addabbii isaanii akka gaheetti lakkaa'uun akka gadhiifaman murteerra gahamu'' irratti ejjannoo adda qabaachu beeksiisuu Faanaan gabaaseera. Yakka bara aangoo Dargiitti raawwatameera jedhameef aanga'oota biraa waliin bakka hinjirreetti himatamanii kan turan namoonni kunneen murteen du'aa irratti murtaa'ee ture. Aanga'oota Dargii osoo TPLF Finfinnee hinto'atiin dura Imbaasii Xaaliyaaniitti kolugalaniin kan turan afur keessaa Birhaanu Baayyehi Ministira Haajaa Alaa fi Leetanaanti Janaraal Addis Tadilaa ammoo Itaamaajoor shumii waraanaa turan. Murteen du'aa jara lamaan kanarratti darbee ture gara hidhaa umurii gutuutti akka geedaramuuf Pirezidaantiin biyyattii gaaffii dhiyeessanii akka turan Pireesii sakretariyaatiin abbaa alangaa torban darbe BBCtti himanii turan. Kana hordoofuun pirezidaanti Saalwarqii Zawude murteen du'aa gara hidhaa umurii guutuutti akka fooyyeeffamuuf hayyamusaanii dhuma torban darbeetti ibsamee ture. Dhimma kana ilaalchisee Itti gaafatamaan pirees sakreetariyaatii Abbaan Alangaa waliigalaa, Obbo Awal Sulxaan BBCtti akka himaniitti, murteen du'aa irratti murtaa'ee ture pirezidaantii biyyattiin gara hidhaa umurii guutuutti jijjiirameera. Qondaaltoonni kunneenis yakka bara sirna Dargii raawwatame keessaa gahee qabu jedhamuun ture murteen du'aa kan irratti murtaa'ee ture. Haaluma walfakkaatuun abbaan alangaas murteen isaanii kun gara hidhaa umuurii guutuutti akka hirratuuf karaa boordii dhiifamaafi barnootaatiin pirezidaantii biyyattiif dhiyeessee ture jedhame. Amma himatamtoonni kunneen imbaasii keessa turanii akka bahaniif murteen kan dabarfame, haaluma gaaffii abbaa alangaatiin erga pirezidaantiittiin murteen du'aa gara umurii guutuutti akka hirratu taasisaniin booda, turtii isaanii xiyyeeffannaa keessa galchuun. TPLF Finfinnee to'achuu torban tokko dura ture pirezidaantiin biyyattii yeroo sanaa Mangistu Haayilamaariyaam biyyaa baqachuun biyya hanga ammaa keessa jiraatan Zimbaabweetti kan baqatan. Haa ta'u malee qondaaltoonni kunneen gara Imbaasii Xaaliyaanii kan Finfinneetti argamuutti kolugaltummaa gaafatan. Motummaan Itoophiyaas imbaasichi jarreen kana dabarsee akka kennuuf irra deddeebiin gaafatulleen, Xaaliyaaniin gaaffiicha osoo hinfudhatii hafuun gara waggoota 30 imbaasichuma keessa turaniiru. Wayita sanattis Imbaasichatti kolugaltummaa kan gaafatanii turan aanga'oota saddeeti yoo ta'an arfan isaanii fedhii isaaniitiin imbaasichaa bahuutu himama. Ammaan tanattis jarreen kanaan alattis tibba Mangistu Haayilamaariyaam biyyaa bahaniitti guyyootaaf bakka isaanii kan qabatanii turan Leetanaat Janaraal Tasfaaye Gabra Kidaaniifi Ittaanaan Ministira Mummee Hayilu Yimanuu ni argamu ture. Haata'u amlee sababii garaa garaatiin osuma imbaasicha keessa jiranu lubbuun namoota lamaan darbeera. Aanga'oota Dargii biyya keessatti harka kennanii fi kanneen Zimbaabweetti baqatan dabalatee  himannaa yakka sirnicha keessa raawatameen irratti banameen, dhimmisaanii baroota hedduuf erga ilaalaamaa tureen booda baayyee isaanii irratti murteen du'aafi kan umurii guutuu murtaahuun ni yaadatama. Haata'u malee kanneen osoo mana hidhaa jiranuun lubbuunsaanii darbeen alatti, qondaaltoonni lubbuun jira hidhaa waggoota 20n booda dhiifamaan bilisaan gadhiifamunsaanii ni yaadatama.	https://www.bbc.com/afaanoromoo/oduu-55440628
politics	Itoophiyaa: Lagni Awaash guutuun lolaa qaqqabeen namoonni kuma 27 buqa'an	Naannoo Affaaritti torban lamaan darban keessa Lagni Awaash guutee naannoolee heeddurra lola'uusaatiin jiraattonni kuma 27 ol ta'an qe'eesaaniirraa buqa'an. Naannichatti Itti-gaafatamaan Waajira Qindeessaa Balaa Tasaafi Wabii Nyaataa Obboo Mahaammad Huseen BBCtti akka himanitti, balaan kun kan dhaqabee sababii lagichi guutee lolaa umameen. Walumaagalatti aanaalee 12 keessatti namoonni kuma 67 ta'an balaa lolaa kanaan miidhamaniiru jedhan. Balaa lolaa kanaan walqabatees lubbuun nama tokko kan darbe ta'uu kan himan Mohaammad, beeyladoota kuma 10 ol irra miidhaan qaqabuus dubbataniiru. Rakkinicha hiikuuf naannichi dandeettii ofiisaatiin qabuun nyaata, dahoofi meeshaalee wallaansaa dhiyeessaa jiras jedhan. Kana malees, helikooptara mootummaa federaalaatiin dhiyaateen namoonni oddoo balaa keessatti argaman baasuuf hojjechuu cinaatti tajaajilli nyaata raabsuus raawwatamuu eeran. Roobni waqtii Gannaa hanga wallakkeessa Fulbaanaatti kan itti fufu ta'uu raagni jiraachuu kan dubbatan Obbo Mahaammad, isaan boodees buqqaatoota dhaabbattaan deebiisanii qubachiisuun akka barbaachisu himu. Hirrina qabeenyaafi lojisitikiin alattis konkolaataadhaan socho'anii deeggarsa kennuun kan hin mijannee ta'uu waan ta'eef helikooptarri dabalataa akka dhaquuf mootummaa federaalaatiif gaaffii dhiyeessuu himan. Mootummaan federaalaa gama isaatiin deeggarsa kennuu eegalusaa itti-gaafatamaan kun himanii, keessatti gama deegarsa namoomaatiin gargaarsa hatattamaa kennuuf hojjatamuu qaba jedhan. Lammiilee biyya keessaafi biyya alaatti argamanis wajiricha waliin akka walta'uun deegarsa taasisaniif waamicha dabarsaniiru. Miidhaa lagni Awaash irra deddeebiin qaqabsiisaa jiru kan umamaa waan ta'eef ittisuun dadhabamulleen, lagicha irratti hidhawwan garaa garaa ijaaruudhaaniifi hojiiwwan ittisaa dursaanii raawwachuun rakkoo hirrisuun kan barbaachsu ta'uu akeekachisan. Balaa lolaa uumameen bakka buqqatoonni lakkoofsa olaanaa jiru Asaayitaatti argamu kan doowwatan itti-gaafatamaan waajira Fannoo Diimaa Damee Affaar Obbo Alii Saaliihim, midhaan waldichi ergeef kuntaalli 400 geeffamaa jiraachuufi deeggarsi midhaan nyaataa atattamaa kan barbaachisu ta'uu BBC dubbatu. Buqqaattoonni wayita ammaa kanatti manneen barnootaa keessatti dahatanii akka argaman kan ibsan Obbo Aliin, haalli isaan keessatti argaman kan koronaavaayirasiif isaan saaxilu waan ta'eef deeggarsa midhaanii waliin maaskii, meeshaalee qulqullinaafi kan harkaa dhiyeessuun akka barbaachisu dubbatan. Lagni Awaash waggaa waggaan guutee lolaa qaqabsiisuun Naannoo Affaaritti irra dedeebiin miidhaan ni qaqaba.	https://www.bbc.com/afaanoromoo/oduu-53721430
politics	Waraana Tigraay: Manni maree nageenyaa har'a dhimma Tigraay irratti ni mari'ata	Dhaabbata Motummoota Gamtoomaniitti Manni Maree Nageenyaa har'a dhimma naannoo Tigraay irratti mari'achuuf walgahii waameera. Walgahiin kunis baatiiwwan saddeettan darban keessatti gumii dhimma Itoophiyaarratti ifatti mari'atamu ta'a. Sagantaan BBC News Day dhimmicha irratti Motummoota Gamtoomaniitti Ambaasaadara Ameerikaa kan ta'an Liindaa Tomaas Giriinfiild waliin gaaffiifi deebii taasiseera. Ambaasaadar Liindaan, dhimma Itoophiyaarratti mari'achuun isaanii dhimma murteessaadha jedhu. Dabalataan, MM Itoophiyaarratti dhiibba uumuu itti fufu qabna jechuun ibsan. ''Dhiibbaa irratti uumuu itti fufuu qabna. Yeroo tokko tokko dhagahaniiru, yeroo kaan gurra nu hin kennine. Sababa kanaaf itti fufna,'' jechuun dubbatan. Walgahii har'aa irratti qaamoleen lola keessa jiran hunduu lola akka dhaaban, deeggarsi namoomaa danqaa malee akka jiraatu, loltoonni Ertiraa akka bahan, akkasumas qorannoon sarbama mirga namoomaa akka eegalu waliigalla jechuun abdataniiru. Naannoo Tigraayii namoonni kumaatamaan lakkaa'aman fiixee beelaa irratti argamu kan jedhan Ambaasaadarri kun, kun ammoo beela akka meeshaa waraanaatti fayyadamuudha jechuun himatan. ''Miseensoonni mana maree nagaa, 15n keenyaa jechuu kiyya, dhimmi kun ariifachiisaa ta'u cimsine amanna. Garaagarummaan qabnu adeemsa attamiin hiikama jedhurratti,'' jechuun himan. ''Manni marichaa dhimmicharratti murtee tokko irraa gahu akka qabaatu kan hunda keenyaan amanamudha, hinshakkamu'' jedhaniiru. Itoophiyaan himannaa beela akka meeshaa waraanaatti fayyadamti jedhuun irratti ka'u guyyaa har'aa Ministeerri Dhimma Alaa balaaleeffateera. Yaa'iiwwan kana dura turaniirratti maaltu murtaa'e? Manni Maree Nageenyaa UN ibsa yeroo jalqabaa baasee tureen naannoo Tigraayiitti deeggarsii namoomaa gahaan dhiyaachu baatulleen, yaaliin motummaa Itoophiyaa kan jajjabeeffamu akka ta'e ibsee ture. Miseensoonni mana marichaa walabummaa fi bilisummaa siyaasaa Itoophiyaas ni kabajas jedhee ture. Ibsicha hordofees Itoophiyaatti bakka bu'aan UN, dinqisiifannaa hubannoo 'ijaaraa fi deeggarsaa' miseensoonni mana marichaa kennaniif qaban ibsanii ture. Gama biraatiin ammoo miidhaan saala bu'ureeffatan dabalatee sarbamni mirga namoomaa na yaachiseera kan jedhe manni marichaa, sarbamoonni kunneenis qaama walabaatiin akka qorataman fi itti - gaafatamtoonni seeratti akka dhiyaataniif gaafaatee ture. Haaluma kanaanis Komishiniin Mirga Namoomaa Itoophiyaa fi Kimishiniin Olaanaan Mirga Namoomaa UN qorannaa waloon gaggeessan haala gaarii fudhatee ture. Manni marichaa Itoophiyaa ilaalchisee ibsa baasuuf yeroo garaa garaatti walgahii gaggeessulleen osoo waliigaltee irra hingahiin hafunsaa ni yaadatama. Manni marichaa Bitooteessa 4, 2021 Itoophiyaa ilaalchisee marii taasiseen osoo waliin hingaliin hafuu isaa AFPn maddeen dippilomaatii waabeefachuun gabaasee ture. Manni marichaas haala walabummaa Itoophiyaa jidduugaleessa taasiseen deeggarsi namoomaa atattamaa akka taasifamuufi walitti bu'iinsi akka dhaabbatuuf gaafachuuf ibsa waloo baasuuf walgahiin taasifame Ruusiyaafi Chaayinaan waan mormaniif hafuu maddi oduu kun gabaaseera. Raashiyaa fi Chaayinaan ibsichaan ''dhimma keessoo Itoophiyaa keessa seenuudha'' jechuun ture mormiisaanii kan dhageessisan. Haaluma walfakkaatuunis Itoophiyaatti Imbaasiin Ruusiyaa, Ameerikaan gidduugaluu dhimma keessoo biyya walabaa irraa akka of qusattuuf gaafateera. Walgahii sanarratti miseensoonni kaan maal jedhan? Waajjirri qindeessaa deeggarsa namoomaa UN ajjeechaawwan raawwataman ilaalchisee gabaasawwan bahan yaaddessoo akka ta'an ibsuun, haala namoomaa ilaalchisee odeeffannoowwan bahan kan haala qabatamaa lafa jiruu mul'isu akka ta'e ibseera. Kana malees deeggarsa barbaachisu akka dabalamuuf maallaqaa fi meeshaalee akka dabalamuuf qabeenyaa biraa akka barbaachisuu himeera. Biyyoota kam fa'itu miseensa mana marichaatii? Manni Maree Nageenyaa UN biyyoota miseensaa 15 qaba. Miseensoota 15 kanneen keessaa biyyoonni shan miseensoota dhaabbataa mirga sagalee sagaleen haqu qabaniidha. Kudhan hafan ammoo waggaa waggaan kan geeddaramaniifi miseensota sagalee sagaleen haquu hindandeenyeedha. Biyyoonni mirga sagalee sagaleen haqu qaban shananis Ameerikaa, Ruusiyaa, UK, Faransaay fi Chaayinaadha. Biyyoonni akka Isitoniyaa, Hindii, Ayirlaand, Keeniyaa, Niijar, Noorweey, Seent Viinsant fi Za Gireenaadiinsi, Tuniiziiyaa fi Veetinaam ammoo miseensoota mana marichaa jijjiramaniidha.	https://www.bbc.com/afaanoromoo/oduu-57690251
entertainment	Isheen Eenyu 15: 'Mul'anni koo taphattuu piroofeeshinaala tahuu dha'	"Taphattuu sarara fuulduraa garee kubbaa miilaa biyyoolessaa dubartootaa Itoophiyaa (Luusii) kan taate Seenaaf Waaqumaa Magaalaa Naqamteetti dhalattee guddatte. Yeroo ammaa kanas garee biyyoolessaatiin alatti piriimerliigii kubbaa miilaa dubartootaa keessatti garee kubbaa miilaa Adaamaatiif taphatti. Tapha kubbaa miilaa akkaataa itti eegalte yeroo himtus, "" fedha kubbaa miilaa waanin qabuuf mana barumsaa keessatti warra dhiirotaa waliinan taphadha ture."" Jetti. Ergasiis piroojektii Naqamtee keessatti taphachaa turuu fi boodarra Akkaadaamii Asallaatti filatamtee waggaa afuriif leenji'aa akka turte dubbatti. Aadaan dubartoonni kubbaa miilaa akka taphatan hawaasa biratti baratamaa ta'uu dhabuun garuu qorumsa akka isheetti ta'ee tures himti."" Ilaalchi namootaa gaarii hin turre. Dubartoonni akkuma manaa hin baane fi akka waan qaanessaa ta'e wayiitti ilaalama. ''Ilaalchi hawaasni dubartootaaf qaban gaarii ta'uu baatus ani garuu kaayyookoo waan tureef wanti na dhaabu hin turre"" jetti. Maatiin ishees ilaalchuma hawaasni dubartiin akka kubbaa taphattu hin jajjabeessine kanarraa ka'uun na dhorkaa turani jetti. ""Ilaalchuma hawaasa naannoo kanaaf jecha maatiinkoo nadhorku turan. Gaafa humna isaaniitii ol ta'u fedhii kiyya naaf eeguu jalqaban."" Jetti. Seenaaf ijoollumaasheerraa eegaltee barnoota caalaa fedhiinshee kubbaa miilaa taphachuu waan ta'eef yerooshee gara caalu isaaf akka oolchaa turtes himti. Biyya ofii bakka bu'anii taphachuu caalaa wanti nama gammachiisu hin jiru kan jettu Seenaaf, bara 2011tti gosa lamaan badhaafamteerti. Piriimertliigii dubartootaa Itoophiyaa keessatti Gooliiwwan 21 galchuudhaan 'Badhaasa Goolii hedduu', akkasumas 'Taphattuu Urjii  bara 2011' ta'uudhaani. Kilabiin ishee 'Kilabiin dubartootaa Adaamaa' Shaampiyoonaa ta'uun akka xumuruufis gahee olaanaa gumaachuu dubbatti. Taphattuun kubbaa miilaa ganna 20 Seenaaf, mul'annikoo biyya bakka bu'ee taphachuurra darbee taphattuu Piroofeeshinaala ta'uudha jetti. Muuxannoo ishee irraayis, ''namni tokko kaayyoo qabaannaan, waan qabatemmoo irratti xiyyeefannaan wanti isa dhaabu hin jiru"" jechuun dhaamti. ""Dubartoonnis mul'ata ofii baafannaan mul'ata isaaniirraa humni dhaabu hin jiraatu.'' ''Waan tokko akka ulfaataatti yoo ilaalle bira hin geenyu. Waan kaayyefanne kutannaan itti deemuu qabna "" jetti. Garee taphattoota  dubartootaa Biyyoolessaa(Luusii) keessas ta'e kilaboota keessa dubartoonni Oromoo hirmaannaan qaban laafaa akka ta'es  himti. ""Akka biyyoolessaas ta'e akka kilabootaatti dubartoonni Oromoo baay'inaan hin jiran,'' jetti. Kilabii Biyyoolessaas ta'ee garee Adaamaa kana keessas dubartiin Oromoo Kubbaa miilaa taphattu anuma duwwaadha"" jetti. Oromoon dubartoota iddoowwan hundaa jiran jajjabeessuun akka cimsaniifis dhaamti. Seenaaf Taphatoota Kubbaa Miilaa keessaa Neeyimar hedduu akka dinqisiifattus himteetti. *Odeessi  'Isheen Eenyu?' jedhu seenaa dhuunfaa, muuxannoo, milkaa'inaafi bu'aa bahii dubartoota jajjaboo garagaraa BBC'n dubbise torban torbaniin gaafa Kamisaa kan dhiyeessudha."	https://www.bbc.com/afaanoromoo/oduu-51471051
politics	Waliigalteen nagaa maaliif Ministira Muummee Abiy'f ‘injifannoo’ ta’e?	Waraanaa waggoota lamaaf Kaaba Itoophiyaatti badii olaanaa qaqqabsiisetti dhuma gochuuf mootummaa fi TPLF jidduutti waliigalteen nagaa mallatteeffame biyyoonnii fi dhaabbileen idil-addunyaa haala gaariin simatan. Gaaffii jiru garuu kun milkaa'aa laata? kan jedhudha. Erga waliigalteen nagaa Afrikaa Kibbaa Piritoriyaatti mallattaa’een guyyaa tokkoon boodas gaarreen Tigraay irratti dhukaasni meeshaalee gurguddaa dhagahamuu itti fufee jira. Kaayyoon waliigaltee waraana dhaabuu tibbana mootummaan Itoophiyaa fi TPLF mallatteessan kunis kan oppareeshinii waggaa lamaan dura MM Abiy Ahimad ''tarkaanfii seera kabachiisuu'' jechuun eegalaniin kan wal simuudha. Haala waliigaltichaatti adeemsi tarree loltoonni TPLF hidhannoo hiikachiisuu gaggeeffamu ni jiraata. Waliigalteen kunis kan mallatteeffamee ‘‘mootummaa Tigraay’’ waliin osoo hintaane, Adda Bilisa Baasaa Ummata Tigraay (TPLF) waliin ta’unsaa olaantummaa Abiy kan agarsiisee fakkaata. MM Abiy filannoo bara 2020 Tigraay keessatti gaggeeffamee TPLF ittiin moo’atee ture diduun filannoo haaraa gaggeessuuf karoorfataa jira. Mootummaan Federaalaa TPLF guutummaatti harka akka kennu barbaadulleen kun osoo hin ta’iin tureera. TPLF galmee shororkeessaa irraa haquun, gara fuula duraa haala Tigraay ittin buluu dandeessurratti TPLF waliin marii siyaasaa taasisuuf waadaa gale. Waaliigaltichis qaamoleen lamaan olaantummaa heera mootummaa jiruun akka bulan cimsee jira. Kunis dhimma tibba jalqaba waraanichaatii kaasee humnootii Amaaraatiin qabamee kan jiru lafa gabbattaa Lixa Tigraay haaluma heera mootummaatiin furuu kan dabalatuudha. Haata’u malee osoo deebiin hin kennamiin dura, bulchiinsi Tigraay ykn kanneen achirraa buqqaafaman deebisuu ilaalchisee wanti jedhame hin jiru. Kutaan waliigaltichaa dhiyeessii deeggarsa namoomaa ilaallatu  beela lubbuu namoota hedduu galaafateef deebii ta’u ni danda’a. Waraannii waloo Itophiyaafi Ertiraa akkasumas humnootiin Amaaraa waggoota lamaaf daandii cufuun beela keessa turusaanii dureewwan Tigraay hubataniiru. Aanga’oonni Tigraay murtee kanarra kan gahan jiraachuufi jiraachu dhabuu uummata Tigraay hubannoo keessa galchuun fakkaata. Waxabajjiirratti waraanichi deebi’ee ka’usaa hordofee namoonni miiliyoonaan lakkaa’aman hojii qonnaasaanii hojjachuu hin dandeenye buqqaafamaniiru. Namoonni dhukkuboota wallaanamanii irrraa hafu malaniin du’aa jiru.. Hospitaalonnis qorichoota bu’uraa akka insuliinii fi kanneen infekshinii dhorkan fixataniiru. Rakkoon kunis kan dhuma qabu hin turre. Gaaffiilee deebii hin argatiin hedduutu jira. Isaan keessaayis sadi ijoodha. Kan jalqabaa dhimma Ertiraati. Ragaan warra lixaa irraa argame akka mul’isuutti yoo ta’e, kan sarara loltoota Tigraay kan bittinsu, tarkaanfii waraana waloo Itoophiyaa fi Ertiraa kan ajaja Asmaraa irraa fudhatudha. Waliigaltee nagaa kana irratti maqaan Ertiraa hin eeramne. Haata’u malee waliigalticha irratti jechi ‘‘humnoota alaa waliin wal ta’u’’ jedhu boqonnaa tokko keessatti barraa’eera. Kun kan Ertiraa ilaallatu ta’u mala. Baayyeenis mootummaan feederaalaa kana kabaju isaarratti shakkii qabu. Waliigalticha keessatti pirezidantiin Ertiraa Isaayaas Afawarqiin, MM Abiy Waliigaltee kamuu haa taasisan malee waraanicha itti fufsiisuu ni danda’u. Waliiglteen kun warra lixaa alaalumatti tursiisuuf Itoophiyaadhaaf injifannoo tarsiimooti. Waliigalticha hordoofuu, qulleessuufi haala hojiirra olmaa isaa haaluma waliigaltichaatti ta’u mirkanneessuuf gareen miseensoota 10 qabu pirezidantii duraanii Naayijeeriyaa Oluusegoon Obaasaanjoof gabaasa taasisu. Obaasaanjoon ammo gabaasa kan taasisan dura taa’aa Komishinii Gamtaa Afriikaa Musaa Faakiitiif. Mana maree nageenyaafi Tika Gamtaa Afrikaatiif illeen miti. Mootummoonni Gamtooman gutummaatti loogeffamaniiru. Gabaasaaleen sarbamaa fi waldhabdee kan furaman namoota lamaan qofaadha; Obaasaanjoo fi Musaa Faakii. Waliigalteewwan nagaa akkasiin eddoon olaanaan kennamuuf deeggartoota idil-addunyaa dabalatee hordoffiin akka taasifamuf hayyamuun kan barameedha. Gamtaan Afriikaa Mootummoota Gamtooman, Ameerikaa fi IGAD waliigalticha akka taajjabaniif hayyamulleen eenyumti isaaniiyyuu waliigalticha hin mallatteessine. Gamtaan Awurooppaa Gamtaa Afriikaatiin deeggaraa olaanaa ta’ulleen, waliigaltee nagaa akka hin taajjabneef dhorkameera. Kana ta’ees Itoophiyaa fi Gamtaan Afriikaa deeggarsi hawaasa addunyaa isaan barbaachisa. Itoophiyaan gama isheetiin deeggarsa alaa olaanaatu ishee barbaachisa. Waliigaltichi mootummaan Itoophiyaa ‘‘Imaammata sirna ce’umsa biyyaalessaa waliigalaa’' akka qopheessuu kaa’eera. Haata’u malee, dhaabbileen akka Kaawunsiilii Mirga Namoomaa Mootummoota Gamtoomanii ykn Komishiniin Mirga Namoomaa Afrikaa akka qorattootaatti hin eeramne. Obaasaanjoon sanadiin waliigaltichaa wayita mallattaa’u argu danda’unsaanii tarkaanfii tokko ta’ulleen, hojiirra oolchuuf garuu hojii guddaa haafata. Abdii nagaaf jiruu, ajjechaa Tigraayiitti raawwatamu, fi beela dhaabuuf akkasumas tasgabbiin biyyattiin kan irratti bu’uurreffate fedhii mootummaa federaalaa irratti. Qormaanni jalqabaa TPLF fi mootummaan ‘‘holoolawwan dubbii barbaachaa, kakaasuuwwanii fi haasawwan jibbaa’’ dhaabsiisuuf waliigaluuf ibsa waloo baasuudha. Dhalattoonni Tigraayi biyya keessaa fi biyyaa alatti argaman waliigaltichatti gammadoo miti. Hoggantoonni waraanaa hidhattoota Tigraay muraasni ‘waliigaltee qaanessaa’ kana hin fudhannu jechuun riphee loltummaadhan itti fufuu filachuu malu. Hawaasni idil-addunyaa hedduun MM Abiy Ahmad carraa yoo argatan biyyattii gara nagaa, tasgabbii fi dimokiraasitti ceessisuuf fedha qabu jechuun amanu. Lammiilen Itoophiyaa gama isaanitiin tooftaan Tigraayitti hojiirra oole naannolee biroo kanneen akka Oromiyaattis hojiirra ooluu mala kan jedhu sodaa qabu. Walii galteen kun MM Abiy Ahmad Itoophiyaa maraammartoo rakkinaa keessa baasuu danda’u abdii jedhamuun mallatteeffame. Abdiin jalqabaa Kamisa darbe irraa kaasee sagaleen dhukaasaa hin dhagahamu kan jedhu ture. Garuu kun hin taane. Guyyaa kaleessaa Kamisa waraanni Itoophiyaa fi Ertiraa kallattii sadiin waraana cimaa gaggeessaa ooluu isaanii odeeffannoon naannichaa bahan ni ibsu. Bakkeewwan humnooti Tigraay qabatan gadi lakkisiisuf lola guddaa gaggeessaniiru.	https://www.bbc.com/afaanoromoo/articles/cv2pe5wr472o
health	Pirezidaanti Baayidan namni talaallame maaskii malee akka socho'u hayyamamuu leellisan	Pirezidaantiin Ameerikaa Joo Baayidan, Ameerikaatti namoonni talaallii Covid-19 fudhatan maaskii godhachuun dirqama miti seera jedhu hordofuun ture maaskii isaanii ofirraa baasuun kun ''Ameerikaaf guyyaa gaariidha'' kan jedhan. Aanga'oonni biyyattiis Ameerikaatti namoonni talaalliicha fudhatan bakkeewwan muraasaan alatti maaskii malee socho'u ni danda'u jedhan. Akkasumas fageenyaa qaamaa eeggachuunis isaan hinbarbaachisu jedhame. Akkuma murtee kun darbeen pirezidaantiin biyyattii mataansaanii miseensoota paarlaamaa Rippablikaanootaa waliin maaskii malee waajira Pireezidantii isa giingoo keessatti mul'ataniiru. Haata'u malee eddoowwan namoonni itti baayyatan atobusii, xiyyaaraafi hospitaala keessatti kanneen talaallii fudhatan dabalate maaskii akka keewwataniif waamicha taasisan. Bulchiinsi Baayindan namoota talaallii guutuu fudhatan irratti dhorkaawwan kaa'e akka laaffisuuf dhiibbaan irra gahaa ture. Gama biraatiin ammoo pirezidaantiin Federeeshinii Barsiiftoota Ameerikaa manneen barnootaa guutummaatti akka saaqamaniif waamicha dhiyeesseera. Waamichi kunis kan dhiyaate erga Faayizar talaallii omishe ijoollee umuriinsaanii waggaa 12-15 jidduutti argamu akka talaaluuf eeyyamni kennameefiin booda. Wayita ammaa kanattis Ameerikaatti lakkoofsi namoota Covid-19n qabamaniifi du'anii hir'ataa dhufuutuu dhagaahame. Jidduugalli Ittisaa fi To'annoo Dhukkubootaa Ameerikaa (CDC)n namoonni talaallicha fudhatan fageenya qaamaa isaanii eeguun dirqama akka hintaane beeksiiseera. Baayidan, Ittaantuun Pirezidaantii Kaamaalaa Haariis fi hojjattoonni tibba walgahii Waayit Haawus Gaardan Rooziitti labsiif jecha maaskii malee mul'atanii ture. ''Gadi baanee namoota hinto'annu,'' kan jedhan Baayidan, lammiileen biyyattii talaallii hinfudhatiin garuu maaskii akka kaawwataniif gaafatan. Akkasumas fuula tiwiitaraa isaanii irratti ''Seerichi baayyee salphaadha. Talaalamuu ykn hanga talaalamtaniitti maaskii kaawwachuudha. Filannoon kan keessaan,'' jedhuun namoonni hanga yoonaatti talaallii hinfudhatiin maaskii kaawwachu akka itti fufan gaafatan. Ameerikaatti ummanni parsantaa 35 ta'u talaallii kan fudhate yoo ta'u, bulchiinsi Baayidanis yoo xinnaatee talaallii tokkichalleen fudhachuun lakkoofsa kana hanga Adoolessaatti dachaan guddisuun parsantaa 70 irraan gahuuf karoorseera.	https://www.bbc.com/afaanoromoo/oduu-57112036
health	Koronaavaayiras: naannoo keessaniitti fageenya eeggachuuf maal fakkaata?	Magaala Adaamaa namni waggaa tokko dura dhufee beeku tibba kana osoo deebi'ee dhufee sochii uummataa irratti jijjiirama jiru hubachuuf guddaa isa/ishee rakkisa. Fageenya eeggachuufi yaaddoon Covid-19 naannoo keessaniitti maal fakkaata? Kan magaalaa Adaamaa kana fakkaata.	https://www.bbc.com/afaanoromoo/oduu-52573653
sports	Roonaaldoon Maan Yuunaayitidii bahuufii?	Kiristaanoo Roonaaldoon Maanchister Yuunaayitid Keessa bara kana turuun isaa gaaffii keessa jira jedhan xiinxaltootni. Leenjisaan Roomaa Joosee Moorinoo fi Ispoortingi Liisban taphaticha mallattesisuu danda'u jedhama. Haa tahu malee miindaan Roonaaloo kilaboota kaneeniif rakkoo tahuu danda'a. Roonaaldoon torbanitti miindaa torbee Paawondii 480,000 argata. Arsenaal ammoo Maanchister Siitii irraa Gabri'eel Yesuus mallatesisuuf xumura irra gahaa jira. Maan Siitiin taphatichaaf paawondii miliyoona 50 barbaada. Arsenaal ammoo hanga paawondii miliyoona 30 kaffaluu barbaada. Arsenaal ammas taphataa Leester Siitii Yurii Tilemansi mallatesuuf gaafataa jira. Akkasumas taphataa sarara gidduu Poortoo Faabiyoo Viyeeraa ganna 22 tahe mallatteesisuuf waliigaleera. Dabalataan taphataa Liids Yuunaayitid Raafiinaa ganna 25 tahee fi Baarseloonaadhaan haalaan barbaadamaa jiru gaafataa jiru. Gama biraan ammoo Chelsiin Roomeluu lukaakuu bakka buusuf taphataa haaraa barbaadaa jira. Baayern Munik irraa Rooberti Lewaandowiskii mallattessisuuf gaafataa jira. Garuu taphatichi Baarseloonaa galuu akka barbaadu himeera. Chelsiin taphataa sarara ittisaa Miilaan Iskirinaar ganna 27 tahe mallatesiisuu barbaada. Gatii Roomeluu Lukaakuu keessattis shallaguu akka danda'an himama. Gama biraan Seezar Azupilikeetaan xumura waliigaltee isaa irra waan jiruuf Chelsii gadhiisee bahuu danda'a. Taphatichi gara Baarseloonaa deema jedhamee eegama.	https://www.bbc.com/afaanoromoo/articles/cgx197xp23go
health	Gosa kaansarii mallattoo yeroo mana fincaanii teenyu arginuun adda baasnu	"Kaansariin mar’immaanii lubbuunshee kan darbe dubartiin ganna 40 Deemii Deebraa Jeems, dhukkubicha dafanii ofirratti baruuf namni hundi jijjirama bobbaa irratti argu akka hubatuuf gorsaa turte. Ofii kaansarii mar’immaaniin qabamu keenya akkamiin adda baasuu dandeenya? Rakkoo fayyaa kana wajjin wal-qabatu karaa sadii hubachuun akka danda'amu gorfama: •	Bobbaa wayita teenyuutti dhiiga diimaan ykn kan akka gurraachaa yoo irratti argame, \n•	Mana fincaanii irra deddeebiin fayyadamuu, garaa kaasuu fi goguu,\n•	Nyaataan booda garaan kan guute fakkaachuu fi kutaa garaa gara gadiirra dhukkubbiin namatti dhagahamuu ykn dhiitoon jiraachuu. Warreen kana qofa osoo hin taane kaansarii mar’immaaniin wal-qabatee mallattoowwan armaan gadiis ni mul’atu. Ulfaatinni qaamaa hir’isuu, mana fincaanii fayyadamuun booda akka hin fayyadamnetti dhagahamuu, isa barameen addatti dadhabuu. Mallattoowwan kunneen mul’atan jechuun garuu kaansariin nu qabeera jechuu miti. Haa tahu malee mallattoowwan kunneen torbee sadii oliif yoo itti fufan akkasumas miirri nutti dhagahamu sirrii yoo hin taaneef haakiima marii’achuun nurra jiraata. Kanaanis qorannoon qixaa taasifamee kaansarii yoo taheefi sadarkaa tokkoffaarra jira taanaan yaaluuf salphaa taha. Yeroo tokko tokko kaansariin bobbaan akka sirnaan hin baane gochuun dhukkubbii garaa, garaan goguu fa’i nutti dhagahamuu danda’a. Rakkoon akkasii yeroo mudatu otoo boodatti hin jedhiin gara hakiimaa deemuun qorannoo barbaachisu gochuun barbaachisa. Yeroo mana fincaanii teessanii bobbaa baatan ilaalaa, waan addaa yoo argitan hakiima bira deemaa. Keessattuu mallattoo dhiigaa yoo argitan waan salphaattii bira dabartan tahuu hin qabu. Yeroo tokko tokko ujummoo bobbaan keessa darbu irra hidda dhiigaa jiru irratti dhiita’uun gaafa jiraatu dhiigni diimaa bahuu mala. Garuu kuni kaansarii mar’immaaniin mudachuu danda’a. Dhiigni akka gurraachaa yoo mul’ates kuni kan mudate rakkoo fayyaa garaacha ykn mar’immaan irratti mudateen tahuu waan maluuf yaaddessaa tahuullee danda’a. Kanaan alas bobbaan qal’achuu, irra deddeebiin mana fincaanii deemuun fa’i jiraachuu mala. Haala gahaa taheen bobbaa bahu dadhabuufi garaan namatti ulfaachuun fa’i mudata. Marsariitiin UK dhimma kanarrtti odeeffannoo kennu gara hakiimaa deemuun dura mallattoowwan eeraman galmeessuun akka barbaachisu hima. Kunis hakiimatti otoo hin irraanfatiin tokko tokkoon himuuf fayyada. Gosti kaansarii mar’immaanii sanyiidhaan hin darbu. Haata'u malee miseensi maatii waggaa 50 dura dhukkubichaan qabamaniiru taanaan kana hakiimatti himuun barbaachisaa dha. Gosa kaansarii maar’immaanii keessaa walakkaa caalaa haala jireenyaa fayyaalessa tahe hordofuun dursinee kan ittisuu dandeenyu dha. Ispoortii hojjechuu, nyaata qaccee qabu soorachuu, cooma hir’isuufi guyyaatti bishaan burcuqqoo jahaa hanga saddeet dhuguun kaansarii mar’immaanii dursanii ittisuuf nu dandeessisa. Mallattoowwan kaansarii mul’annaan saffisaan hakiima bira deemuun dhukkubicha to’achuuf murteessaa dha. Qorannoon kunis kutaa mar’immaanii  hunda kaameeraa fayyadamuun meeshaa agarsiisu(kolonoskooppii) dhaan taasifama. Yookiin kutaa murtaa’ee ilaaluuf immoo (sigmoodooskooppii) meeshaa jedhamuun qorannoon kuni adeemsifamuu mala. Dhukkubichi sadarkaa duraa irra otoo jiruu baramnaan  miidhaa guddaa otoo hin dhaqqabsiisiin yaalamuu ni danda’a."	https://www.bbc.com/afaanoromoo/articles/ck5n800px0ko
politics	Kaayyoon Koongireesii Oromoo Idila Addunyaa hundeessuu maalii?	Jaarmiyaan Oromoo dhaabota Oromoo daayaaspooraa gargaraa waliitti fiduun qabsoo biyya keessaa deeggaruu kaayyoo godhate tibbana kutaa bulchiinsa Ameerikaa Miniyaappoliis Meenisootaatti hundaa’eera. Dura teessuu itti aantuu dhaaba haaraa kanaa Aaddee Shubbee Shamsaddiin, ‘’Kongireesiin Oromoo Idila Addunyaa yaa’ii dha. Iddoo Oromoon walgahee mariiyatuufi yaada walii qooduufi murtoorra gahu dha,’’ jedhan. Hundeeffama jaarmiyaa kanaarratti bakka bu’ootni dhaabotaa, hawaasaafi afoosha garaagaraa irraa babba’an 300 tahanis hirmaataniiru jedhaniiru dura teessuu itti aantuun kuni. ‘’Kaayyoon isaa qabeenya Oromoo biyya alaa kana jiru walitti kurfeessinee bifa qindaa’een qabsoo Oromoo biyya keessaa adeemaa jiru bira dhaabbachuu dha,’’ Oromoon biyya alaa jiru karaa addaa addaan sochii ni godhaa, jaarmiyaa hedduus ni qaba, garuu lecelloon qabus faffaca’aa gatii taheef idduma jirutti waan danda’u godhaa jira jedhan. ‘’Beekumsaafi dandeettii keenya walitti yoo fidne qabsoo keenya humneessuu dandeenya kanaanis qabsoo galma gahuu dandeenya jechuudha,’’ jedhan dura teessuu itti aantuun kuni. Dhaabbanni haaraa hundeeffame kuni daayaaspooraa mootummaa mormu cina akka dhaabbatu kan hime yoo tahu kunis, ’’mootummaan kuni gama siyaasaan Oromoo cunqursaa, aajjeesaa, miidhaa jirudha'' edhu Aadde Shubbeen. Gama biraan  Oromoon daayaaspooraa mootummaa kana deeggaran jiraatanillee, ‘’Oromoon irra guddeessi ajjeefamuun gahe, Oromoon mirgi sarbamuun gahee kana fuuldura dhaabannee ittisuu danda’uu dha qabnaa waan jedheef,’’ dhaabni kuni isaaniin deeggaruun barbaachisee jedhan. Jaarmiyaan reef hundeeffame kuni akkatti deeggarsa kana taasisu ammaaf tokko tokkoo ibsuu baatus, ‘’gama diinagdefi beekumsa walii qooduudhaan kanneen mormii taasisan bira dhaabbachuu dha,‘’ jedhan. Dhimma jaarmiyaaleen garagaraa daayaaspooraadhaan kana dura ijaaraman hamma irraa eegamu hojjetaa hin turre jedhama dhaabni kuni qabatamaan hangam dhiibbaa gochuu danda’a gaaffii jedhuuf, ‘’Hundeeffamni dhaaba kanaa kan inni lafaa ka’eefuu hanqinni qabsoo Oromoo maal kan jedhurratti erga xiinxalli garaagaraa taasifameefi namoota baayyee mariiyachiisneeti as geenye’’ jedhan dura teessuu itti aantuun kuni. Hoggannsi ammaa kunis danooma Oromoo kan bakka bu’uufi namoota dandeettii qabaniin waan caasefameefi itti fufinsa ni qabaata jedheen abdii qaba jedhan. Dura teessuufi dura teessuu itti aantuun jaarmiyaa amma dhaabbate kanaa dubartii tahuunis, ‘’dubartoonni Oromoo qabsoo keessatti as bahanii hin mul’atiiniyyuu malee duubaan baayyee gargaaraa turan. Waggaa lamaa as immoo dubartoonni  fuulduratti mul’ataa jiranii, kanaaf bakka buutummaa isaanii dabaluufi beekumsas qabu jedhan ijaa yaadaniif nu filatan,’’ jedhan.	https://www.bbc.com/afaanoromoo/oduu-58686140
politics	MM Abiy dabalatee gaggeessitoonni pirezidantii haaraa Somaaliyaaf ergaa baga gammaddee dhaaman	"Ministira Muummee Itoophiyaa Abiy Ahimad (PhD) dabalatee gaggeessitoonni addunyaafi namoonni bebbeekkamoo pirezidanti haaraa Somaaliyaa Hasan Sheek Mohaammudiif karaa tiwitaraan ergaa baga gammaddee dhaamaaf jiru. Hasan Sheek Mahaammud filannoo pirezidaantummaa Dilbata kaleessaa gaggeeffameen ture kan injifatan. Hasan Sheek Mahaammud  kanaan dura bara 2012 hanga 2017tti pirezidantii Somaaliyaa ta'uun tajaajilaniiru. Filannoo miilanaa kanaanis sagalee miseensota paarlaamaa Somaaliyaa 328 keessaa 214 argachuun mo'atanii ammas waggoota itti aanan afuriif Somaaliyaa bulchuuf baallii harka galfataniiru. Pirezidantiin haaraa kun bu'aan filannichaa baramee mo'achuu isaanii akkuma baraniin waadaa seenaniiru. Somaaliyaa dhinsuudhaaf ni hojjenna jedhan yeroo waadaa galananitti dubbii dubbataniin. Pirezidantiin baallii kennan Mohaammad Abdullaahii Farmaajoon ammoo mo'amuu isaanii amananii fudhachuun, prezidantii haaraa filataman kana lammileen Somaaliyaa ""akka deeggaraniifi akka milkaa'uufillee akka kadhataniif"" gaafataniiru. Ministirri Muummee Itoophiyaa Abiy Ahimad (PhD) ergaa baga gammaddee toora Tiwiitara isaaniirratti dabarsaniifiin,  dhimmoota waloofi naannawichaa irratti waliin hojjenna jechuun dubbatan. Dubartiin miseensa Kongirasii US taateefi dhalattuu Somaaliyaa Ilhaan Omaar ammoo ergaa dabarsiteen filannoo kanaan uummanni Somaaliyaa hundinuu injifataniiru jette. ""Waggoota kurnan hedduu tasgabbii dhabuu keessa kan turte biyyattiin hundi keessan akka waliin taatanii hojjettan hunda keessan barbaaddi,"" jechuun Tiwiitaraan ergaa dhaamteetti. Somaaliyaatti ambaasaaddarri Gamtaa Awurooppaa Tiinaa Intelmaanis ergaa karaa Tiwiitaraa dabarsiteen Hasan Sheek Mahaamudiin baga gammadde ittiin jetteetti. Ministirri Dhimma Afrikaa UK Viikii Foord akkuma kana ergaa baga gammaddee Tiwitaraan erga dhaamteefiin booda mootummaan ishee hojii Somaaliyaan ""nagaa buusuudhaaf carraaqaa jirtu, al-Shabaab qolachuuf taasisaa jirtuufi balaa hongee hamaa biyyattiin itti jirtu keessatti cinaa akka dhaabbatu"" dhaamteettiif."	https://www.bbc.com/afaanoromoo/61461860
entertainment	Dishtaa Giinaa: 'Akon dhufee uummataafi aadaakoo otoo ilaalee natti tola' - Taarikuu Gaankaasii	Sirbi qeenxee weellisaa Taarikuu Gaankaasii, Dishtaa Giinaa ykn Addaam Wondimmee jedhu YouTube gubbaatti erga gadhiifame kaasee haga ammaa si'a miiliyoona 19 ilaalameera. Walleen kun ji'a Eblaa keessa kan gadhiifame oggaa tahu, ammammoo weellisaan beekamaa Ameerikaa Akon irra deebiin 'remix' tolcheera. Sirba namoota hedduu biratti fudhatamummaa argate kana remix sababa gochuuf barbaade wayita miidiyaatti himu, Akon: ''Dishtaa Giinaa hojiilee yeroo ammaa jaaladhe keessaa isa tokkodha,'' jedhee ture. Akon ergaa viidiyoo waa'ee sirba kanaa ergeen ''... wayitan qonnaan bulaa akka tahe dhagahutti guddoo natti dhagahame,'' jechuun, isa waliin qindaa'uun hojicha addunyaarra beeksisuu akka barbaadu dubbatee ture. Dhalataa biyya Senegaal lammii Ameerikaa ka tahe Aliaune Damala Badara Akon Thiam ykn salphumatti Akon, Yugaandaatti artistoota dargaggoota deeggaruuf hojiiwwan garagaraa hojjechaa jira. Weellisaa kun gara beekamtiitti kan as bahe, raapparii beekamaa Eminem wajjin tahuun wallee ''Smack that'' jedhamu erga hojjetee booda ture. Haati warraasaa dhalattuu Itoophiyaa taate Roozinaa Nigusee, artistoota Itoophiyaa wajjin qindoominaan akka hijjetuuf fedhii qabdu himtee turte. Wallee Dishtaa Giinaa jedhu haala akkamii keessa tahee akka barreesse kan gaafatame Taarikuun, ayyaanni Qillee dhiyaachaa akka ture yaadachuun ''loon tiksuuf gara bosonaa wayitan deeme gara galgalaa keessan barreesse,'' jedheera. Ayyaana waggaa saba Arii sababeeffachuun walleen qixeesse kun, akkasiin gurra horata jedhee akka hin yaadne kaasa. ''Ani waan natti dhagahameen hojjedhe. Tahus waanti taheefi tahaa kan jiru na ajaa'ibeera,'' jedha weellisaan kun. Artistiin qaalii Ameerikaa Akon wallee Taarikuu, Dishtaa Giinaa jedhu remix gochuun iTunes fi Spotify gubbaatti dhaggeeffattootaaf dhiyaateera. Taarikuun amma dura Akon beekuusaa wayita gaafatamu, tasumaa akka isa hin beekne BBCtti himeera. Akon wajjin bilbilaan akka haasawan kan himu Taarikuun, qaamaan walarguuf waadaa akka isaaf gale himeera. Hojii Akon irra deebi'uun qixeesse akka jaalate kan himu weellisaan kun ''biyyakee dhufeen ilaala, ana biras in dhufta sin daawwachiisa,'' jedhee waadaa akka galeef dubbata. Innis gamasaan Akon gara Jinkaa fiduun aadaasaa agarsiisuuf fedhii akka qabu hima. Akon as dhufee uummataafi aadaakoo otoo ilaaleefi beekee natti tola jedha Taarikuu Gaankaasii. Gara fuuladuraafis ''aadaa jaalatamaa bakka biraa jiran irrattis hojjechuun barbaada,'' jedha. Muuziqaan midhaaffame kun wayita remix godhamu, qabiyyeefi ergaa isa duraarraa akka hin maqne waliin dubbatanii akka turan kan yaadatu Taarikuun, hojii hojjetameen gammaduusaa hima. Erga sirbasaa rimiks tolcheefi booda, hojiisaa 'YouTube irraa buusee dhaggeeffachaan jira. Waan dansaati!'' jedheera. Weellisaa Taarikuu erga wallee qeenxee kan gadhiisee booda, godina Omoo Kibbaa akkasumas bakka dhalootasaa Ariitti, beekamtii guddaa akka isaaf argamsiise dubbata. Taarikuu Gaankaasii jireenyisaa magaalaa Jinkaa oggaa tahu, qonnaan bulaadha. Miseensa Raayyaa Ittisa Biyyaa tahuun tajaajilee kan ture Taarikuun, amma duras sirba ''Immiyyee Jinkaa'' jechuun weellise qaba. Hojii artistii kanaa kanneen jaalatan keessaa atileetiin gameessi Hayilee G/Sillaasee tokko yoo tahu, Birrii 100,000 isa badhaaseera. Kana malees MM Itoophiyaa Abiy Ahimad isa argatanii akka isa jajjabeessanis turtii BBC wajjin taasiseen himeera.	https://www.bbc.com/afaanoromoo/oduu-58543179
politics	Baayidan dhorkaa viizaa biyyoota Musliima hedduu qaban irra ture kaasan	Pireezidantiin US haaraan Joo Baayidan aangoo qabatanii sa'aa muraasa keessatti imaammatoota Tiraamp hedduu haaraan bakka buusaa jiru. Kana keessaa tokko dhorkaa viizaa biyyoota Musliima hedduu qabanirra kaahamee ture haquudha. Labsii haaraa dhorkaa kana haquuf mallatteessan irratti ''US kan ijaaramte bu'uura bilisummaa amantaafi wal-danda'uurratti, kun heera Yunaayitid Isteetis keessatti hammatame''jedha. Haata'u malee bulchiinsa Tiraamp jalatti labsiiwwan Pireezidantiifi seeronni haaraan biyyoota Musliima hedduu qabaniifi biyyoota Afrikaa gariin irraa namootni gara US akka hin galle dhorkaniiru. ''Gochoonni kun waliigaltee biyyaalessaa keenya cilee dibu, seenaa keenya baroota dheeraa namoota amantii kamuu qabaniifi amantii hin qabne simachuu waliin hin deemus'' jedha labsiin Baayidan haaraan. Tiraamp dhorkaawwan kana kan labsan aangoo qabatanii guyyoota torba booda kan mallatteessan Ameerikaa balaarraa eega jechuun ture. Namni kamuu biyyoota akka Iraan, Liibiyaa, Somaaliyaa, Siiriyaa, Yaman, Veenzuweelaafi Kooriyaa Kaabaa irraa gara US akka hin gallee Viizaa kennuun dhorkamee ture. Guraandhala darbe ammoo biyyootni dabalataa jaha biyyoota kanatti dabalamuun akaakuun viizaa argatanii daangeffamee ture. Kunis Eertiraa, Naayijeeriyaa, Sudaaniifi Taanzaaniyaa dabalata. Baayidan gochi Tiraamp nageenya biyyaalessaa yaaddoo keessa kan galchee turee jedhan. ''Isaan(seeronni) namoota waljaalatan adda baaseera, madaa  barootaaf hin fayyine uumeera. Dogoggoora ifa galaadha.'' Pireezidantiin haaraan kun US yaaddoowwan nageenyaa of eeggannoon ilaalti jedhaniiru. ''Namootni Ameerikaa galuuf Viizaaf yeroo iyyatan sirna qorannoo gadi fagoo nama dhuunfaarratti xiyyeefate hojiirra oolchina. Haata'u malee US galuuf dhorkaa loogiin guutaameen duudhaa keenyatti dugda hin garagalchinu'' jedhan. Baayidan erga baallii fudhatanii sa'aa muraasa keessatti imaammatoota hedduu Tiraamp hojiirra oolachaa turan haqaa gariin ammoo faallaa isaan hojiirra oolachaa jiru. Pireezidant Baaiydan imaammatawwan jajjaboo 15 kana mallattesse yoo ta'u, inni jalqabaa ittisa koronaaavayirasii irratti qooda mootummaa federaalaa guddisuudha. Dhimmi waliigaltee jijjiirama qilleensaa qolachuutti deebi'uu imaammata godaantootaafi kaanis ni argamu.	https://www.bbc.com/afaanoromoo/oduu-55753907
politics	Fonqolcha Maayinamaar: Tarkaanfii waraanni fudhateen namootni baay'een magaalaa Baagotti ajjeefaman	"Namootni 80 ol humna nageenyaa Maayinamaariin magaalaa Baagoo jedhamtu keessatti ajjeefamaniiru jedhan rogeeyyiin biyyattii. Humni waraanaa reeffa namoota ajjeefamanii waan fuudhanii deemaniif lakkoofsi namoota ajjeefamanii ifatti baramuu hin dandeenye. Namootni ijaan argan miidiyaa biyya keessatti akka himanitti loltootni meeshaalee gurguddoo fayyadamaniiru. Akkasumas waanta socho'u kamuu haleelaa turan. Erga fonqolchi mootummaa biyyichatti gaggeeffameen as namootni 600 ol ajjeefamaniiru. Humni waraanaa aangoo isaa itti fufe tursiifachuuf jeequmsa mudate irratti tarkaanfii fudhataa jira. Ajjeechaan dhiyeenya raawwate magaalaa Baangoo, cinaa magaalaa Yaangon keessatti Jimaata darbe yoo tahu, jiraattotni magaalichaa gara gandoota ollaa jiraniitti guyyaa guutuu baqataa turan Gareen hidhamtoota irratti qorannoo gaggeessu 'Assistance Association for Political Prisoners (AAPP' lakkoofsi namoota du'anii isa jedhameen olidha jedha. Miidiyaaleen oduu Maayinamaar irratti qindeessan keessaa Ye Htut akkas jedhe: "" Akka yakka duguuggaa sanyiiti. Gaaddiduu kamiyyuu argannaan ni haleelu.'' Hiriirri mormii guddaan erga Guraandhala 1 bara 2021 humni waraanaa fonqolcha gaggeessuun aangoo qabatee labsii yeroo muddamaa waggaa tokkoof labsee guutummaa Maayinamaar, duraan maqaa Barmaa jedhamtu keessatti gaggeeffamaa jira. Humni waraanaa bara darbe filannoon gaggeeffame burjaajja'eera jechuun himata. Filannichaan hoggantuun filatamte Aangi Saan Suu Kii fi paartiin ishee Liigiin Dimokiraasii Biyyaalessaa aangoo qabatanii ture. Komishiniin filannoo ammoo himaticha kufaa taasiseera. Jimaata darbe miseensi paarlaamaa ari'amee fi UNtti ambaasadara Maayinamaar kan ture UNtti Manni Maree Nageenyaa humna waraanaa aanqoo qabate irratti tarkaanfii akka fudhatuuf waamicha dhiyeessanii ture. Wal gahii UN irratti Maayinamaar ''qarqara kufaatii irra jirti'' jechuun akeekkachiisaniiru. Gorsaa ol aanaan 'International Crisis Grou' Riichaardi Hoorsii, tarkaanfiin humna waraanaa biyyattii haala bulchuun hin danda'amne keessa galchaa jira jedhan."	https://www.bbc.com/afaanoromoo/oduu-56708599
health	Addunyaa irratti namni afraffaan HIV irraa fayye	"Namni waggoota 34f HIV waliin jiraataa ture vaayirasicharraa fayyuun addunyaa irratti nama afraffaa ta'ee galmaa'eera. Namni kun kaansarii dhiigaa ykn Lukeemiyaa yaalamuuf jecha wal'aansi dhuka lafee bakka buusuu (bone marrow transplant) kan godhameef yoo ta'u, namni dhuka lafee arjoomeef uumamaan vaayirasii dandamachuu danda'a. Namni ganna 66 HIV irraa fayye kan eenyummaan isaa akka himamu hin feene kun, qoricha HIV fudhataa ture dhaabee jira. Vaayirasichi dhiiga isaa keessaa dhabamuun isaa ""galataan oli"" jedhe. Kaalifoorniyaa, Duwaarteetti yaalamaa kan ture namni kun ""City of Hope patient"" jedhamuun maqaa hospitaala keessatti yaalamaa tureen moggaafameera. Osoo qorichoonni umurii nama HIVn qabamee dheeressan hin tolfamiin dura hiriyoota isaa hedduu vaayirasii kanaan of biraa dhabuu himan namni kun.  HIV (Human Immunodeficiency Virus) sirna dhibee dandamachuu qaama namaa miidha. Kun ammoo dhukkuba AIDS (Acquired Immunodeficiency Syndrome) jedhamuuf nama saaxila. Namni amma HIV irraa fayye kun ibsa baaseen akki jedhe: ""Bara 1988 HIVn qabamuun koo yoo mirkanaa'u, akkuma namoota biroo murtee du'aa natti fakkaatee ture."" ""Jiraadhee guyyaa HIV irraa bilisa ta'e nan arga jedhee gankumaa yaadee hin beeku."" Namni kun umurii isaa ganna 63tti dhibee kaansarii dhiigaa ykn Lukeemiyaan waan qabameef, isa yaalamuuf jecha wa'aansa dhuka lafee bakka buusuu godhachaa ture. Akka carraa namni dhuka lafee (bone marrow) arjoomeef nama HIV dandamachuu danda'u ture. HIVn ulaa xixiqqoo pirootiinii CCR5 jedhamutti fayyadamuun seelii dhiiga adii qaama keenyaa keessa seena. Nama dhuka lafee arjoome dabalatee namoonni tokko tokko pirootiiniin kun of jijjiiree ulaa vaayirsichi ittiin seenu cufee vaayirasicha alatti hambisa. Namni amma HIV irraa fayye kun erga wal'aansa dhuka lafee bakka buusuu godhatee booda, hordoffiin godhamaafi ture, boodarra HIVn qaama isaa keessatti argamuu hin dandeenye. Amma erga HIVn qaama isaa keessaa dhabamee baatilee 17 guuteera. ""HIVn qaama isaa keessa akka hin jirreefi kana booda qoricha umurii dheeressuu waggoota 30 oliif itti jiru fudhachuun akka isa hin barbaachifne yoo itti himnu gammachuudhaani"" jedhan hakiimni isaa Dr Jaanaa Diiktar. Addunyaa irratti yeroo jalqabaaf namni HIV irraa fayyuun kan dhagaahame bara 2011 wayita dhukkubsataa 'Berlin patient' jedhamuun kan moggaafame Tiimotii Reey Biraawon HIV irraa fayye ture. Ergasii waggoota sadan darban keessa namoonni sadi biroo HIV irraa fayyaniiru. Namni afraffaa amma HIV irraa fayyuun isaa mirkanaa'e 'City of Hope patient' namoota afran vaayirasicharraa fayyan keessaa isa umuriin guddaa fi waggoota dheera vaayirasicha waliin jiraatedha. Namoota miliyoona 38 addunyaarratti HIVn dhiiga isaanii keessa jiruuf garuu akkaataan namni kun HIV irraa fayye oduu gaarii ta'uu dhiisuu mala. Wal'aansi dhuka lafee bakka buusuu ""wal'aansa wal-xaxaafi dhiibbaa cinaa qabaachuu danda'udha. Kanaaf, namoota hedduu HIV waliin jiraataniif filannoo mijataa miti,"" jedhu Dr Jaanaan. Haata'u malee qorattoonni akkaataa teeraappii jiinii fayyadamuun ulaa pirootinii CCR5 vaayirasichi gara seelii dhiigaa adii itti seenu cufuun wal'aansa kalaquuf yaalaa jiru. Wanti kun koonfaransii AIDS 2022 Kaanadaa Montiriyaalitti adeemsifame irratti gabaafamee kan ture yoo ta'u, qorichi ykn wal'aansi HIV fayyisu waan ammallee 'akka malee barbaadamu' jedhan pireezidantiin Hawaasa AIDS Idil-Addunyaa pirofeesar Shaaron Leewin. Namoonni HIV irraa fayyan muraasni kanneen HIV waliin jiraataa jiraniif abdii, qorattoota qoricha argachuuf dhama'aniif ammoo kaka'uumsa ta'eera jedhan."	https://www.bbc.com/afaanoromoo/articles/cp9m4km7x7xo
politics	N﻿aayijeeriyaatti barataan haadha manaa pireziaantii arrabsite jedhamee hidhame dhiifama gaafatee bahe	"Naayijeeriyaatti barataan yuunivarsiitii giiftii duree biyyattii arrabsite jedhamee torbee lama erga hidhamee booda dhiifama gaafatee bahe. Barataa yuunivarsiitii kan ta'e Amiinu Adaamu Mohaammad Jimaata darbe dhiifamaan manaa hidhaatii gadi lakkifame. Aangawoonnis barataan kun haadha manaa pirezidaantii Naayijeeriyaa Muhaammaduu Buhaarii arrabsus dhiifama waan gaafateef ""nus dhiifama goonefiirra"" jedhan. Himanni ""oduu sobaa tamsaase"" jedhu irratti banamee mana murtiitti gaafa dhiyaatu keessaa hin qabu jechuun haalee ture barataan kun. Kanaan dura fuula tiwitara isaa irratti Ayishaa Buhaarii [haati warraa pirezidaanti] maallaqa uummataa bu'aa mataa isheef jecha qisaasti jedhe barreessee turus kuni maqa balleessii miti jedhee mana murtii haalera. Garuu erga mana hidhaatii dhiifama gaafatee bahee karaa tiwiitaraa fi ergaa viidiyootin waa'e giiftii waan barreessee tureef dhiifama gaafate. ""Miira kee tuquuf tasumaa yaadee hin barressine,"" jechuun barreesse. Giiftii duree waan dhiifama isaaf gootef ishee galateeffachuun ""ishee haadha keenya"" jechuun ibse. Barataan haati warraa pirezidaantii maallaqa uummata nyaatti jechuun erga hidhamee dhiifa gaafatee booda Naayijeeriyaa keessatti namoonni baay'en miidiyaa hawaasaa irratti falmii kaasun barreesu. ""Giiftii dureetu isa dhiifama gaafachuu qaba malee isa ta'uu hin qabu, sababni isaa ammoo akka hin taanetti qabame waan ta'eef"" jedhu. isa osoo hin taane giiftii dureetu dhiifama gaafachuu qaba jechuun miidiyaa hawaasaa irratti falmii kaasaa jiru. Kaan ammoo rakkina uumame furuuf barataan kun dhiifama gaafachuun isaa sirriidhuma jedhu. Amiinu Adaamu Mohaammad to'annoo jala oolee akkuma himanni irratti banameen akka gadi lakifamuuf miidiyaa hawaasaa irratti duulli eegalee ture. \n\nKamisa darbe ammoo Amnestii Intarnaashinaal Amiinu Adaamu Mohaammad irra ""reebichi"" fi miidhan biraa irraatti raawwachuu ibsuun akka gadi lakkifamuuf gaafatee ture. Amiinu Adaamu Federaal Yuuniarsiitii keessatti Kunuunsa Naannoo barataa kan jiru yoo ta'u erga mana hidhaatii bahee baruumsa isaatti deebi'eera."	https://www.bbc.com/afaanoromoo/articles/ce92q6qp2l1o
sports	Baayeer Munikitti kan makame Maaneen 'yoomuu deeggaraa tokkoffaa Liivarpuuli' jedhe	Jifataan Liivarpuul lammii Senegaal jijjiirraan gara kilaba Jarman Baayer Muunikitti paawundii miiliyoona 35 taasise xumuramee, Istaadiyoomii Aliyaan Arenaatti deeggartootaan simatameera. Kilabni isaa waggoota jahan darbanii Liivarpuul gurgurtaa Maaneerraa yuuroo miiliyoona 32 argatee dabalataan ammoo Yuuroon miiliyoonni sagal gahumsa taphatichaafi injifannoo kilabichi ammaa booda argatu irratti hundaa'uun herreega baankii Liivarpuulitti galii ta'a. Liivapuul bittaa Maaneef maallaqa Muunik si'a lama dhiyeesse kufaa godheetu sadaffaarratti waliigale. ''Qormaata haaraaf yeroo sirriidha'' jechuun jifataan ganna 30 Maaneen Jarman irraa dubbateera. ''Fedha guddaa kilabni guddaan kun jalqabumarraa narraa qabu waaniin hubadheef sammuudhaa shakkii qabaachaa hin turree'' jedhe Maaneen. Maaneen bara 2016 'tti ture Saawuzaampitan irraa paawundii miiliyoona 34'n gara Liivarpuul kan gale. Taphoota 269 irrattis hirmaatee gooliiwwan 120 lakkoofsiseera. Bara dorgommii darbes gooliiwwan 23 lakkofsiseera. Saadiyoo Maaneen urjii addunyaati kan gaaffii Baayer kan hubateefi bundesliigaaf hawwattummaa kan dabale'' jedhan pireezidantiin kilaba Baayer Muunik Herbeer Hayineer. ''Taphataa addaa kanaaf jecha deeggartootni Istaadiyoomiitti argaman.'' Maaneen kilabni isaa duraanii Liivapuul chaampiyoonsi Liigiifi Piriimiyeer Liigii akka injifatu gargaareera. Waancaa Afrikaa darbe irrattis gahumsa guddaa agarsiiseen taphataa cimaa dorgomiichaa jedhameera, biyyi isaas chaampiyoonaa Afrikaa taateetti. Gahumsa isaa olaanaafi milkaahina isaa sadarkaa idila addunyaa baroota darbanii itti fufaa ta'een addunyaarratti taphataan akka isaa muraasa'' jedhe hoji gageessaan kilba Baayeer Muunil Oliveer Kahaan. ''Saadiyoo Maaneen waggoota dhufan keessatti toftaa taphaa isaa ajaa'ibaan deeggartoota keenya akka gammachiisu mirkanatti amanna. Injifannoo dabalataa galmeessuuf hawwiifi fedha qaba. Gartuun kun baayyee cimaadha. Taphattoota akka isaa kilaba Baayer keessa jiran waliin galmoonni gurguddon qabaman kan milkaahaniidha.'' Maaneen fedha Liivapuulii bahuu qabaachuu hordofee Liivapuul torban darbe keessa jifataa Benfikaa lammii Uraagaat Daarwiin Nuneeziin paawundii miiliyoona 64'n harka galfateera. Maaneen garee isaa duranii Liivarpuulitti yeroo nagaa dhaammatu ''Taphataa Liivapuul ta'uu ooluun miira haaraadha garuu ammoo yeroo hin amanamneen dabarse. Yoomuu deeggaraa Liivapuul tokkoffaan ta'a'' jedhe. Leenjisaan Liivarpuul lammii Jarman Yaargeen Kiloop bara 2015'tti yeroo kilbaicha qabatan taphataan jalqaba mallatteesifatan Saadiyoo Maaneedha. Yeros jifataan Liivapuul lammii Biraaziil Robeertoo Firmiinoo gahumsa gaariirra ture. Achii bara 2017'tti Mohaammad Saalaa itti makamuun kilabichi jifgattoota sarara fuulduraa seenaa piriimiyeer liigichaa keessatti milkaahoodha jedhaman akka qabaatu taasise. Jifattootni sadeen baroota dorgommii shanan darban keessatti gooliiwwan 338 lakkoofsisan. Kanaanis Liivarpuul bara 2019'tti Shaapiyoonaa Awurooppaa, waggaa 30 boodas shaamipiyoonaa Ingiliiz akka ta'u gumaachan. Amma barri ajaa'ibaa jifattoota Liivarpuul sadan kanaa Maaneen Jarmanitti godaanuu isaatiin xumurameera. Jifattootni sadeen umriin isaanii mana soddomaa galaa jiraachuu isaatiin, Yaargan Kiloop taphattoota umrii xiqqaa hegeree Liivapuul ta'anitti fuula naannessaa jiru. Sarara fuulduraa Liivarpuul boruu cimmsuuf Diyaagoo Jootaa, Luwiiz Diyaaziifi Daarwiin Nuneeziin Anfiilditti fidaniiru. Yargan Kiloop kan amma dura maashiniidha jechuun Maanee leellisan amma godaanuu isaa hordofee yaada kennaniin ''Taphataan cimaan Liivarpuul yeroo hundaadeemaa jira, Kuni hangam waan guddaa akka ta'e amanuu qabna. Garuu ammoo waan amma dhabnerratti qabamuu hinqabnu. Wanta argannee leellisuu qabna'' jedhan. Kilabni isaa duranii Liivarpuul gumaacha Maaneen baroota darban godheef si galateeffanna ittiin jedheera.	https://www.bbc.com/afaanoromoo/articles/cx87xj83y1vo
sports	Fiilmin 'All or Nothing' jedhu Obaamayaang akkamiin Arsenaal akka gadhiise mul'ise?	Fiilmiin All or Nothing: Arsenal jedhuufi dhiyeenya jala jalaan gadhiifamaa jiru, waldhabdee leenjisaa Mikel Arteettaa fi dursaa garee kan ture Pierre-Emerick Aubameyang jidduu ture mul'ise. Dokimantarii kanaan kutaaleen jalqabaa 1-3 jiran Hagayya 4 kan gadhiifamanii turan ennaa tahu, kutaaleen 4-6 jiran ammoo Hagayya 11 Amazon gubbaatti gadhiifamaniiru. Dokimantariin kun Arteettaan maloota akkamii fayyadamuun taphattoota isaa akka kakaasu, akkasumas waa'ee taphattoota dargaggeessa tahan kanneen akka Bukaayoo Saakaa fi Emiil Ismiz Row hima. Kutaaleen fiilmii kanaa 4-6 jiranii akkamiin Aubameyang kilabicha gadhiisee akka bahe kan agarsiisanidha. Mudde keessa taphataan lammii Gaabon kun, leenjiif barfatee dhufuusaa hordofee aangoo dursaa garee qaburraa kaafame. Taphataan ganna 33 kun ji'a ittaanutti kilabicha gadhiisuun bilisaan Baarseloonaa gale - kunis erga torbanootaaf kophaasaa leenji'aa ture boodadha. Kutaa 4ffaa All or Nothing irratti, Arteettaan erga murtee naamusaa kana fudhate booda waan jiru oggaa dubbatu agarra. ''Gaafa inni kontiraata isaa dheeressuuf waliigalu guddoo gammadeen ture,'' jedhe Mikeel. ''Waliigaluun galma keenyee turre. Anarraa maal eeguu akka danda'uuf jecha, haala isaaf mijeesseen ture. Anis isarraa haala walfakkaataan fedha. Namni wantoota mariif hin dhiyaanne cabsa taanaan, haala rakkisaa taasisa.'' Viidiyoo kana keessa bakki Aubameyang waahilasaa taphataa biraa wajjiin dhimma ugguramuusaa ilaalchisuun wajjin haasawan jira - taphataan biraan kun garuu fuullisaa hin mul'atu. ''Irra deebiin akka isaanin dubbisu na gaafatan,'' jechuun mataasaa raasuun seeqe. Arteettaanis tahe Aubameyang waan hin oolle kanarraa duubatti tarkaanfachuuf waan fedhii qaban hin fakkaatan ture - kun ammoo kan amma jalqabe hin turre. Taatee biraatiin Arteettaan qondaala miidiyaa wajjin haasawa - akka waraabamu waan quba qabu hin fakkaatu. Akkas jedhe Arteettaan: ''Kanaafidha waan hunda guyyaa fi sa'aatii wajjiin akkasumas waan haasofne, akkamiin akka raawwateefi maalif akka tahe kanin galmeesse. Gaaf tokko ni barbaadama taanaan... ''Dhimmoonni mudatan akkuma jiranitti tahee, yeroo hedduu barfateera. Maallaqni haga kana gahu sii kanfalama taanaan...'' Aubameyang dursaa garummaa isaarraa ittifamuun dura taphoota 163 taphachuun galchiiwwan 92 lakkoofsiseera. Inni ittifamee hanga gadhiisutti, Arsenaal goolii tokko duwwaan lakkoofsise.	https://www.bbc.com/afaanoromoo/articles/c3g1w9n2zvqo
politics	Jaaq Shiraaq: Pirezidaantiin Faransaayi duraanii ganna 86'tti boqotan	"Pirezedaantiin Faransaayi duraanii kan dhumni bara mootummaa isaanii yakka malaammaltummaadhaan hedduu hadheefamaa ture Jaaq Shoraaq umurii ganna 86 boqotan. ""Pirezedaant Jaaq Shiraaq ganama har'aa bakka maatiin jiranitti nagaadhaan boqotaniiru,"" jechuudhaan soddaan isaa APF'tti himeera. Obbo Shiraaq marsaa lamaaf pirezedaantii Firansaayiin ta'anii kan tajaajilan yommuu ta'u biyya isaanii gara gabaa Awurooppaa maallaqa tokko fayyadamaniitti makanii turan. Yaa'iin Biyyaalessaa Faransaayi ammoo daqiiqaawwaniif callisuudhaan isa yaadataniiru. Jiib-Kilaawude Jaankar, Pirezedaantii Komishinii Awurooppaafi ministira muummee Luuzenbarg duraanii, ""oduu gaddaa kana dhaga'uun koo baayyee na rifaasiseera"" jedhan. ""Awurooppaan nama guddaa tokko dhabuu qofaa miti, pirezedaantichi hiriyyaa cimaa tokko dhabuu isaati gadda guddaadha,"" jedhan Obbo Jaanker yeroo gadda isaanii ibsan. Shiraaq bara 1932 kan dhalatan yommuu ta'u ilma manaajera baankii turan. Akka gaggeessaa biyyaatti bara 1995 hanga 2007 kan tajaajilan yommuu ta'u, kun ammoo waraanaan booda kan isaan dura ture garee Sooshaalistiirraa Firaankos Miteeraanditti aanuudhaan nama biyya sana yeroo dheeraatiif gaggeessedha. Erga aangoorraa bu'anii fayyaan isaanii hanga Kamisa lubbuun boqotaniitti gaduma deema dhufeera. Kana malees, Shiraaq akka ministira muummee Firaansittillee tajaajilaniiru. Haata'u malee garuu maqaan isaanii yakka malaammaltummaa waliin ka'aa ture. Bara 2011 keessa yeroo akka Kantiibaa magaalaa Paaris ta'anii tajaajilaa turan maallaqa uummataa ofii dabarfateera jedhamee himatamaa tureera. Haaromsa siyaasaa biyya keessatti fide keessaa kan maqa dha'amu tokko bara turtii aangoo pirezedaantummaa kan duraan waggoota torbaaf turu gara waggaa shaniitti gadi deebiseera. Ejjennoo duraanii tokkummaa Awurooppaa mormuurraa gara heera Gamtaa Awurooppaa tumuutti jijjiiramanii turan. Bara 2003 keessa, waraana Ameerikaan durfamuun Iraaq irratti baruma sana gaggeeffame addu durummaan mormaa turan. Bara 2005 keessa dhibee onnee cimaatiin qabamanii rakkaachaa turan. Bara 2014 keessa ammoo haati warraa isaanii Bernaadeet rakkoo yaadachuu akka inni qabaataa dhufe hubachuun kanaan booda hawwaasa duratti ba'anii haasawaa hin taasisan jettee turte."	https://www.bbc.com/afaanoromoo/oduu-49835794
sports	Raahem Isterliingi gara Chelsii, Mo Saalaan Liiverpuulii bahuuf	Chelsiin taphataa Maanchister Siitii Raahim Isterliingi mallateessisachuuf waliigalaa jira. Isterliingi Maan Siitii waliin waliigaltee wagga tokko qofa qaba. Taphatichi waliigaltee isaa waan haaressu miti. Ingiliziin ala kilebootni gurguddoo hedduun taphataa kana gaafataa jiru. Garuu achuma Landan keessa turuuf kan isa gargaaru Chelsiin adda durummaan taphaticha barbaadaa jira. Isterliingi Landan keessatti dhalate. Chelsiin ammoo kilaba magaalaa Landan keessaa tahuun dabalata Shaampiyoonsi Liigii irrattis waan taphatuuf carraa gaarii tahuuf mala. Isterliingi bara dorgommii xumurametti taphoota Piriimer Liigii 30 irratti galchii 13 lakkoofsiseera. Erga Maan Siitii gales waancaa Piriimer Liigii afur Siitii waliin mo’ateera. Haa tahu malee, tapha xumura walakkaa Shaampiyoonsi Liigii fi tapha xumuraa Piriimer Liigii Aston Viilaa waliin ture irratti taa’umsa jijjiirraa irra ture. Taa’umsa jijjiirraa irraa ka’uun erga dirree seenee ammo kubba Ikay Gundohan lakkoofsise mijeessee kennuun Maan siitiin waancaa akka injifatu shoora ol aanaa bahate. Kilaba isaa duraanii Liiverpuul akka waanca dhabu kan taasises kana. Chelsiin Isterliingi fudhachuuf paawondii miliyoona 21.5 Maan Siitiif dhiyeessus hin fudhatamneef. Roomeluu Lukaakuun ergisaan gara Inter Miilaan deemuuf jedha. Inter Miilaan Chelsiif pawondii miliyoona 8.5 kaffala. Oduu biraan Taphataan Liiverpuul Mohaammad saalaan gara xumura kontiraata isaatti dhiyaataa jira. Liiverpuul waliin waliigaltee wagga tokko isa tursiisu qofa qaba. Sadiyoo Maaneen gara Bayern Munik deemuuf wlaiigaltee irra gaheera. Saalaan ammo bara kana Liiverpuul akka turu himamus bara dhufu bilisaan kilabicha gadhiisuuf akka jedhu himama. Kunis Mo Saalaan miindaa torbanii paawondii 400,00 barbaada. Liiverpuul maallaqa haga kana kaffaluu hin barbaanne. Garuu miindaa guddaa wlaiin wlaiigaltee haraa dhiyeessaniiruuf. Saalaan yoo waliigalticha hin fidhanne bara dhufu bilisaan bahu isaati.	https://www.bbc.com/afaanoromoo/articles/cv2r7dvkjn4o
health	Biyyoota hiyyeeyyii keessatti talaalliin Covid oomishamu biyyoonni dureeyyiin morman	Biyyoonni dureeyyiin kanneen akka UK, karoora biyyoota hiyyeyyiif talaallii koronaavaayirasii dhiyeessuuf dhiyaate dura dhababatan. Odeeffannoon iccitiidhaan lootee baate kun jalqaba saganataa BBC 'Newsnight' jedhamu bira ga'e. Talaallii Covid-19 ilaalchisuun biyyoonni hiyyeeyyiin hedduun Dhaabbata Fayyaa Addunyaa deggersa gaafataa jiru. Biyyoonni dureeyyiin garuu wiixinee karooraa biyyoota hiyyeeyyii gargaaruuf qophaa'e mormuutti ka'an. Diddaan biyyoota hiyyeeyyii kun waraqaa marii Dhaabbati Fayyaa Addunyaa qaaccesse, kan dhoksaan BBC harka gale irratti eerameera. UK, US fi Gamtaan Awurooppaa biyyoota adda durummaan didaniidha. Jaarmiyaa dawaa qixa sirrii fi haqa qabuun dhukkubsattootaan ga'u, Just Treatment jedhamu keessa kan hojjetu Diarmaid McDonald, karoorri kun biyyoonni hiyyeeyyiin of-danda'anii talaallicha biyyasaanii keessatti akka oomishan deggeruudha jedhan. UK'n ammoo karoorri kun akka ka'u dhiibbaa gochaa jirti jedhan. Dubbi himaan mootummaa UK garuu,''Weerarri addunyaa kun furmaata idil-addunyaa feesisa. Isa kana keessatti UK'n dursaa jirti. Talaalliin haqaan akka addunyaa walga'uuf hojjechaa jirti,'' jedhan. Talaalliin koronaavaayirasii biyyoota dureeyyii keessatti hojjetamuurraa kan ka'e kan baay'inaan argatan akkasumas dursa argatanis isaani. Biyyoonni harka qalleeyyiin ammoo talaallii kana qixa haqa qabeessa ta'een qooddachuu qabna jedhu. Darbees talaallii oomishamu argachuu qofa osoo hin taane biyyasaanii keessattillee akka oomishamuuf gaaffii dhiyeessaa jiru. Dhaabbati Fayyaa Addunyaa mirga abbeentaa nama jalqaba talaallicha argatee kaaniif dabarsuu hin danda'u, garuummoo biyyoonni walitti dhufuun akkaataa beekumsa walirraa qooddatanirratti haala mijeessaa jira. Mariin dhaabbatichi dhimma kanarratti gaggeesse, kan biyyoonni dureeyyiin akka UK morman kun garuu, abbeentummaan talaallichaa hafee, biyyoonni kaanis dandettii talaallicha oomishuu horatanii, talaallichi hunda akka wal ga'u gochuurratti kan xiyyeeffate ture. Oomishtoonni qorichaa ammoo abbeentummaa hambisuun gara fuulduraatti talaallicha bifa sirrii fi ga'aa ta'een oomishuurratti rakkoo uuma jedhan.	https://www.bbc.com/afaanoromoo/oduu-56466797
entertainment	Indoneezhiyaatti namtichi haadha warraasaa fakkaachuun xiyyaaraan balali'e walakkaatti to'atame	Indooneshiyaatti namtichi ofiisaa akka haadha warraasaa fakkaachuun balaliinsa biyya keessaaf xiyyaara keessa galee ture balaliinsa jidduutti adda baafamun qabame. Dubbiinsaa akkas ture. Namtichi maqaa isaa jalqabaa qofaan DW jedhamuun adda baafame kunis qorannoo Covid-19 deemnaan bu'aansaa pozatiivii ta'e. Kanaan boodas balaliinsa yaadee ture taasisuuf akka dubartiitti haguuggii fuulaa kan 'niqaab' jedhamu kaawwachuun gara xiyyaaraatti qajeele. Paasportii haadha warraasaa fi waraqaa bu'aa qorannoo Covid ishee negaativ [bilisa] ta'e qabatee ture. Erga balaliinsii eegalameen booda osoo uffata isaa idileetti deebii'uu baate namni isa hubate tokkoo hin turre. Garuu erga inni uffata jijjirateen booda hojjattoonni balaliinsichaa gaaffii kaasan. Daandiiwwan qilleensaa hedduunis tibba  Eidh-al- Adha kan Adooleessaa 19 eegaleetti imala dhorkaniiru. Namtichis battaluma xiyyaarri qubateen geeffame yoo qoratamu bu'aansaa pozatiivii ta'ufi to'annaa jala oolfamu poolisiin gaazexessitootaatti hime. Wayita vaayirasichaan qabamuun barameettis mana keessatti adda of baasuun akka turu itti himamee ture. Akkumas yeroon adda of baasuun itti turu xumurameetti himannaan yakkaa irratti akka banamu poolisiin hime. Biyya Kibba Baha Eeshiyaa taatee Indooneeshiyaatti guyyaan namoonni 50,000 vaayirasichaan qabaman galmaa'eera. Torbanoota muraasa keessattis, hospitaaloonni dhukkubsatootaan kan guutame yoo ta'u, oksijiinii dabalatee hanqinni meeshaalees mudataa jira. Namoonni miiliyoona sadii ta'an vaayirasichaan qabamuun kanneen kuma 72 ta'an ammoo du'aniiru. Duulli talaallii harkifataa fi tatamsa'inni vaayirasii gosa Deltaa jedhamuu babalachuun,  vaayirasichi tibbana biyyattii keessa baayyee faca'usaatiif akka sababaatti kaafamaa jira.	https://www.bbc.com/afaanoromoo/oduu-57948898
entertainment	Sirba Goobee: 'Dullattiin gaanfa qaratte, adaraa gaafa dhalattee'	Sirbi Goobee kan namootni lubbuun jiraatan barri haaraan bara nagaa akka ta'uuf ittiin wal eebbisan fi namoota du'aan boqatanii gara bara haaraatti hin ceene kan ittin mararfatanidha jedhu. Goobeen sirba wayita birraan bari'u sirbamu yoo ta'u jechi Goobee jedhu sirbichas, dargaggoota gareen sirban waamuufis ni ta'a.	https://www.bbc.com/afaanoromoo/oduu-49625140
health	Koroonaavaayiras: Ispeen sodaa Covid-19f bineensota 'mink' jedhaman 100,000tti siqan ajjeesuuf	Anga'onni fayyaa Kaaba-Baha Ispeenitti argaman gosoota bineensotaa 'mink' jedhaman 100,000 tahan sodaa koroonaavaayirasiif ajjeesuuf ajaja dabarsan. Bineeyyiin osolee fafakkaataniifi gosa bineensaa hamaa jedhamuun walitti dhiyaatan hedduusaaniirra, qorannoo godhameen vaayirasichi irratti argameera. Bineeyyiin xixiqqoo 'mink' jedhaman kanneen qonnaan bultoonni rifeensasaaniif jecha horsiisu, uffanni irraa midhaaffamuus gatii qaalii baasa. Tatamsa'inni kutaa biyyaa Araagon jedhamutti argame kun kan barame, erga haati warraa hojjetaa qonnaa tokkoo ji'a Caamsaa keessa vaayirasichi irratti argame boodadha. Ergasiis abbaan warraasheefi hojjettoonni qonnaa jaha biroo vaayirasichi irratti argame. Erga hojjettoonni qabamuun mirkanaa'ee booda, bineensota kana adda baasuun, hordofaa turan. Qorannoo gaafa Waxabajjii 13 taasifameen, minkootni %87 tahan koroonaavaayirasiin qabamaniiru. Kanaanis qondaaltonni fayyaa naannichaa minkootni 92,000 tahan akka ajjeefaman ajaja dabarsaniiru. Angawoonni kun dabalanii, dhaabbata qonnaa kanaaf kasaaraa bineensota kana dhabuun irra gahuuf, beenyaan ni kanfalamaaf jedhaniiru. Ministirri qonnaa Araagoon, Joaquin Olona waan gaazexeessitootatti himan, ''Sababni ajaja ajjeechaa kana dabarsineef, vaayirasichi gara namootaatti akka hin dabarre ittisuufi.'' ''Haa tahu malee bineensotarraa gara namaatti daddarbuufi dhiisuun haga ammaa if miti,'' jechuun cimsanii dubbatan. Yaadni amma jiru tokko, hojjettoota qonaa keessaa namni qabame, gara bineensota kanaatti hin oolu jedha. Gama biraan ammoo yaadni hin mirkanoofne, bineensota kanniinirraa gara namootatti cehe ka jedhudha jedhan angawaan kun. Qorannoowwan akka agarsiisanitti vaayirasiin haarayaan kun bineensotarraa bineensotatti daddarba - adurree fi saroota irratti. Waa'ee bineensotarraa namatti daddarbuu garuu haga yoonaa wanti beekamu hinjiru, saayintistoonni ammallee qorachaa jiru. Denmaarkiifi Nezerlaandisittis hojjettoonni qonna minkoonni jiran keessa hojjetan vaayirasichaan amma dura qabamaniiru. Nezerlaandisitti erga weerarichi qonna garagaraa keessatti mul'atee booda, minkoonni kumaatamatti lakka'aman qalamaniiru. Akka Dhaabbanni Fayyaa Addunyaa (WHO) jedhetti taateen ammaa kun tarii ''taatee isa jalqabaa bineensotarraa namatti daddarbe tahuu danda'a.'' ''Jalqabarra namoonni bineeyyii kana faalan (qabsiisan), boodarra moo minkoota kanarraa namoonni kaan qabaman,'' jedhan qondaalli WHO Maria van Kerkhove. ''Kun maal akka tahe baruuf ammallee qorannoorra jirra. Daddabarsuu keessatti fi gahee bineensonni kun qaban.''	https://www.bbc.com/afaanoromoo/oduu-53428366
sports	'Qabxii gaarii galmeessuuf qaamaafi miiraan itti qophoofneerra'	Itoophiyaa Olompikii Tookiyoo irratti seenaa Abbabaa Biqilaa deebiifte galmeessuuf qophii attamii gachaa akka jirtuu BBC'n turtii leenjiisaafi atileetoota hirmaatan keessaa tokko waliin taasise kunooti.	https://www.bbc.com/afaanoromoo/oduu-57909369
politics	Human Rights Watch: Dargaggoonni Eertiraa miiliyoona walakkaa ta'an loltuu hin taanu jechuun baqataniiru	Eertiraan ammallee biyyaa lammiileenshee hedduminaan keessaa baqatan ta'uushee gabaasni Hiiyuuman Raayitis Wach (HRW) ifa godheera. Gabaasni dhaabbatichaa akka ibsutti sababoonni lama lammiileen Eertiraa akka baqa hin dhiifne isaan taasiseera. Tokkoffaan dhiitama mirga namoommaa mootummaan pireezidaant Isaayaas Afaworqii yoo ta'u inni lammaffaan immoo tajaajila loltummaa hin beekamnedha. Akka seera biyyattitti dargaggoon tajaajila biyyaaleessaaf kan deeman yoo umuriisaanii 18 guutedha. Ta'us garuu dargaggoon keessumaayyuu magaalaa jiraatan umuriinsaanii osoo 18 hin guutin loltummaaf ni ergamu jedha Hiiyumaan Raayitis Wach. Hiiyuuman Waayitis Wach Dhaabbata Mootummoota Gamtoomanii wabeeffachuun akka gabaasetti bara 1993-2018'tti lammiileen Eertiraa 507,000 biyyaa baqataniiru jedha. Kunis lakkofsa ummataa biyyaattii keessaa %10 ta'a. Fedhii loltuu ta'uu hin qabu yookiin loltuu biyyaaleessaa keessatti hirmachuu hin barbaadu jechuun kan hin hayyamamneefi adabbii guddaa qabaachuusaa immoo dargaggoon biyyasaanii gad dhiisanii akka baqataniif sababa guddaa ta'eera. Kanaan dabalatatti dargaggoon hedduun indaastirii mootummaa keessatti kaffaltii xiqqaadhaan akka hojjatan taasifamuun isaanii yoo ta'u kan hafan immmoo dhaabbata abbootii qabeenyaatiin albuuda baasan keessatti hojjachuun humnasaanii akka qisaasessan dirqamu. Eertiraan biyyoota Afrikaa hacuucamni keessa jiru keessaa ishee tokko. Qabiinsa mirga namummaa biyyattii keessa jiru ilaaluuf yaaliin Dhaabbanni Mootummoota Gamtoomanii taasise biyyattii dhorkiteetti jedha gabaasichi. Pireezidaant Isaayas Afaworqii eega biyyatti of dandeettee biyya taatee as waggoota 27 aangoorra kan turan yoo ta'u achi booda waanni filannoo jedhamu biyyattii keessatti geeggefamee hin beeku. Itoophiyaa faana bara 2018 waliigaltee nageenyaarra gahanis Eertiraan heera 1997 raggaasifte garuu hojiirraa oolchuu hin dandeenye. Yeroo dhihootti biyyattiin manneen barnoota dhaabbilee amantaa jala turan dirqiidhaan gara harka mootummaatti kan galchite yoo ta'u dhaabbilee fayyaa bataskaanaa Kaatoliikii jala turanis cufteetti.	https://www.bbc.com/afaanoromoo/oduu-51131438
health	Ambrose Dlaamini: Ministirri Mummee Eswaatinii Covid-19 du'an	Mootummaan Eswaatinii akka jedhetti Ministirri Mummee Ambrose Dlaamini erga koronaavaayirasiin qabamuunsaanii beekamee baatii tokkoon boodatti boqatan. Ibsi mootummaa akka jedhetti, Dlaaminii kan umuriin waggaa 52 guyyaa Dilabataati hospitaala Afriikaa Kibbaa keessatti du'an. Sababiin du'a isaanii eerame kan hinjirre yoo ta'u, garuu Dlaaminii Afriikaa Kibbaatti Covid-19f wallaansa argataa turan. Dlaaminii ministira mummee Eswaatiini Onkolooleessaa 2018 irraa kaasee kan duraan Swaazlaand jedhamuu beekamu turan. Eswaatiinis biyyi Afriikaa Kibbaa xiqqoofi kan kara galaanaa hinqabnedha. Biyyattii ummata miliyoona tokko qabdu tunis manoonni 6,768 koronaavaayirasiin yoo qabaman, 127 ammoo sababiidhuma kanaan du'usaanii Ministirri fayyaa beeksiiseera. Dlaaminii koronaavaayirasiin qabamunsaanii Sadaasa 16 himame. Yeroo sanattis mallattoo dhukkuubbi kan hinqabne ta'u himanii turan. Torbaniin booda gaafa Mudde 1 ammoo Ministirri mummee kun gara hospitaala Afriikaa Kibbaatti dabarfamu motummaan biyyatti beeksiisee ture. Dilbata kaleessaa ammoo Dlaaminii ''osoo Afrikaa Kibbaatti wallaansa irra jiranu du'aniiru'' jedheera motummaan. Kana caalaa wanti gadi fageenyaan himame kan biraa hinjiru. ''Motummaan maatii waliin wal ta'uun itti aansee maal akka ta'u ummataatti ni beeksiisa'' jedhan Ministirri Mummee ittaanaan biyyatti Thembaa Maasuku ibsa kennaniin. Dlaaminiin, pirezidaantii Ameerikaa Donaald Tiraamp fi pirezidaantii Biraazil Jaa'ir Bolsonaaroo dabalatee, aangaa'oota addunyaa vaayirasii kanaan qabaman kana keessaa tokko turan. Oggeessii baankii duraan Dlaaminii wayita akka ministira mummeetti Mootii Msaatii III n mudamaniitti nama siyaasaa haaraa turan. Motii Mswaatii IIIn bara 1986tti wayita waggaa 18 turan bakka abbaa isaanii Sobhuzaa kan waggaa 82 du'an bakka bu'uun muudaman. Akka Baankii Addunyaatti bara 2016 fi 2017 keessa ummata biyyatti keessaa harki 39 kan ta'an hiyyummaa keessa jiraata.	https://www.bbc.com/afaanoromoo/oduu-55298584
sports	Naymaar hidhaa wagga shaniitu eeggata jedhame	Taphataa beekamaa lammii Biraazil Naymaar hidhaa wagga shaniin adabamuu mala jedhamaa jira. Kun ammoo yakka waliin dhahuufi malaammaltummaa jijjiirraa isaa waliin walqabateen. Dhaabbanni invastimantii Biraazil tokko yakka waliin dhahuufi malaammaltummaa jijjiirraa isaa bara 2013 keessa gara kilaba Baarseloonaatti yeroo taasisetti hojjete jedhuuf torban dhuftu mana murtiitti akka dhiyaatuuf waamicha qaqqabsiiseera. Dhaabbanni DIS jedham kun adeemsa Neeymaar gara Baarseloonaatti jijjiiruu ture keessatti mirga %40 argachuu qaba ture. Haata’u malee, yeroo taphataan sarara duraa kun gurgurametti gatii isaa gadi xqqeessuun kan dhaabbatichaaf malu waliin dhahameera. Taphataan umuriin isaa wagga 30 Neeymaar, himannaa irratti dhiyaate kana waakkatus ol iayyannaa Mana-murtii Olaanaa Ispeenitti bara 2017 dhiyeeffatee ture mo’ameera. Himannaa kana abbummaan fudhatee kan dhiyeessaa jiru abbootii alangaa Ispeen yoo ta’an, Naymaar yeroo jalqabaatiif Baarseloonaa keessatti Wixata qaamaan mana murtiitti dhiyaachuuf jira jedhe manni murti. Haata’u malee, taphan Paris St-Germain kun turtii adeemsa murtichaa torban lamaaf  akka turuuf gaafatamuun isaa ifa miti. Namoonniifi qaamoleen biroo Naymaar himatan maatiiwwan isaa, kilaboota lamaan, pirezidantonni duraanii Baarseloonaa Joseep Maariyaa Bartomeu fi Sandiroo Roosel, pirezidantii duraanii Saantos Odilio Rodrigues keessatti argamu. Bakka bu’aan abbootii seeraa maatii Naaymaar Baker McKenzie ibsa baaseen, maneen murti Ispeen, “dhimma maatii Neeymaar fi kampanii isaanii N&N himachuudhaaf aangoo seeraa hin qaban,” jechuun kun ammoo sababa gochawwan kunneen lammii Biraaziliin daangaa Ispeeniin alatti kan raawwataman waan ta’eefidha jedhe. Itti dabaluunis, yakkawwan raawwataman jedhaman Biraazil keessatti kan adabsiisan miti jedhan. DIS bakka yuroo mil. 2 yeroo inni wagga 17 turetti mirga Naymaar keessaa parsantaa hanga tokko argateera. Kilabni Baarseloonaa akka jedhutti ammoo yeroo Naymaar jijjiirame sana gatiin jijjiirraa yuroo miliyoona 57.1 kan ture yoo ta’u, kana keessaa ammo yuro miliyoona 40 maatii isaatii kaffalame. Jijjiirraan yeroo sana gaggeeffames seera FIFA kamiyyu hin cabsine jedhamameera.	https://www.bbc.com/afaanoromoo/articles/c0jn11zjdpqo
sports	Lammiin Senegaal Saadiyoo Maanen hedduu biyyaaf galchuun rikoordii haaraa galmeesse	Taphataan lammii Senegaal Saadiyoo Maane tapha tokkoorratti sadii galchuun taphataa galchii hedduu biyya isaaf galche ta'e. Waancaa Pirimiyeer Liigiifi Chaampiyeens Liigii barana waan dhabeef Liivarpuul turuu dhiisuu danda'a osoo jedhamuuti kana kan galmeesse. Gulaallii Waancaa Afrikaa bara 2023'f taasifamuun guyyaa Sambataa Beeniin waliin kan taphatte Senegaal galchii 3fi 1'n injifatte. Galchii sadanuu Saadiyoo Maaneetu galche. Kanaanis, Maaneen tapha 86 irratti galchii 31 galchuun seenaa kana dura Henrii Kamaaraan biyya isaa Senegaaliif galmeesse caaluu danda'eera. Taphataan ganna 30 kuni waliigalteen inni Liivarpuul waliin qabu waggaa tokko qofatu hafe. Gara Baayer Muunik imaluu danda'a jedhamee haasa'amaa jira. Taphicha dura waa'ee gorsa lammiilee Senegaal miidiyaa hawaasummaarra mul'ate akka dhagahu qoosee ture. ''Lammiileen Senegaal 60-70% ta'an akkan Liivarpuul gadhiisee bahu barbaaduumi? Waan jedhan nan raawwadha,'' jechuun Maaneen deebise. ''Hin yaadda'iinaa. Fagoo miti. Amma arguuf jirtu. Rakkoon hin jirtu,'' jechuun hime. Maaneen tapha kaleessaa irratti galchii jalqabaa penaalitiidhaan erga galchee booda galchii lama taphaan galche. Senegaal yeroo jalqabaaf barana ture Waancaa Afrikaa kan fudhatte. Kana keessattis gaheen Maane olaanaa ture. Jarri Senegaal maqaa masoo Leencota Teraangaa jedhamuun waamaman qabxii sadiin dursaa jiru. Gaafa Kamisaa qixa kan bahan Madagaaskaariifi Ruwaandaan qabxii tokko tokko qabu. Senegaaliin kan mo'amte Beeniin qabxii homaatuu hin qabdu. Tapha biroon Maaliin Koongoo-Biraazaavil yoo mootu, Aljeeriyaa, Gaabon, Mooritaaniyaafi Gaambiyaaniis injifataniiru. Taphoonni biroo kaan taphatamaniis jiru. Itoophiyaanis guyyaa har'aa Maalaawwii waliin taphatti. Itoophiyaan waan dirree sadarkaa isaa eeggate dhabdeefi Maalaawwiifi Masrii dirreen ala Maalaawwiitti kan morkattu.	https://www.bbc.com/afaanoromoo/oduu-61695794
politics	'Walagga Bahaa, Giddaa Ayyaanaatti hidhattoonni sabaan Amaaraa namoota ajjeesan, manneen guban'- aanga'oota	"Godina Walagga Bahaa aanaa Giddaa Ayyaanaa gandoota Nageessoo fi Haroo Ayyaanaa jedhaman keessatti haleellaa hidhattoonni raawwataniin namoonni ajjeefamuu fi manneen hedduunis gubbachuu aanga'oonni mootummaa BBCtti himan. Bulchaan aanaa Giddaa Ayyaanaa Obbo Adaanee Alaamirroo gandoota aanichaa - Nageessoo fi Haroo Ayyaanaatti miidhaan qaqqabe jiraachuu himanii, ''garuu sababa rakkoo nageenyaa ammallee qaamaan bakka rakkoon itti mudate kana qaqqabanii miidhaan hangam akka ta'e adda baafachuu hin dandeenye,'' jedhan. Jiraattonni BBCn dubbise namoonni saddeet ajjeefamuu ammatti akka mirkaneeffatanii fi sodaaf jecha bakka rakkoo kanaa deemanii adda baafachuutu rakkisaa ta'e malee lakkoofsi namoota ajjeefamanii kana caaluu dand'a jedhan. Haleellaa hidhattoonni sabaan Amaara ta'an kan mootummaan 'finxaaleyyii Amaaraa' jechuun ibsu Guraandhala 16, 2022 gaggeessan kana ilaalchisuun Waajirri Komunikeeshinii aanaa Giddaa Ayyaanaa ibsa fuula Facebook isaarratti baaseen, halleellaa uummata nagaa irratti taasifameen badiin lubbuu namaa fi qabeenya uummata Oromoo bakka sana jiran irratti qaqqabeera jedhe. Akka ibsa Waajira Komunikeeshinii aanichaatti, badiin kun ganda Ejeree gooxii Nageessoo fi ganda Guutee Guddinaa gooxii Haroo Ayyaanaa jedhaman keessattidha. Manneen hedduu gubuu kan himan jiraattonni, ammatti manneen gubatan lakkoofsaan adda baafachuun rakkisaadha jedhan. Bulchaan Aanaa Giddaa Ayyaanaa Obbo Adaaneen, ''duraanuu naannoo sana galuun hin danda'amu waan ta'eef finxaaleyyii kanaan namoonni meeqa akka miidhamanii fi manneen ummataa meeqa akka gubatan qulqulleeffachuu rakkisaa ta'eera,'' jedhan. Itti-gaafatamaan Waajjira Bulchiinsaa fi Nageenyaa Aanaa Giddaa Ayyaanaa Obbo Misgaanaa Morkaa, bakki rakkoon kun itti dhalate duraan ''qaxanaa diinaati'' kan jedhan, ''bakka sana ABO-Shanee fi finxaaleyyiin Amaaraas jiru,'' jedhan. ""Bakka sana deemnee qulqulleeffachuu hin dandeenye, odeeffannoo dhageenyuun ammoo finxaaleyyii Amaaraatu dhukaasee ummata Oromoo buqqise kan jedhamutu jira,"" jedhan Obbo Misgaanaan. Aanaalee Godina Wallagga Bahaa, keessattuu Aanaa Giddaa Ayyaanaa keessatti rakkoo nageenyaa irra deddeebiin mudatuun lammiilee nagaan miidhamaa jiraachuu himatu. Maddi rakkoo maal akka ta'ee fi furmaati waaraa maaliif dhibe kan jedhurratti Obbo Adaaneen akkas jedhan. ""Rakkoon bu'uuraa karaa gadiin [gamoojjiirraa] kan ol itti dhufe humna finxaaleyyiiti jedhamee kan yaadamudha. Asii gadis yeroo nuti itti deemuudhaaf jennu ammoo humna 'Shanetu' ballinaan karaa cufee jira."" Akka Obbo Adaaneen jedhanitti, aanicha keessatti humnoonni ABO-Shanee, humna finxaaleyyii [Amaaraa], akkasumas karaa 'Mandara 10' ammoo humna BEN [kan naannoo Beneshaangulirra dhufu] rakkoo uumaa jira. ''Humni nageenyaa nu bira jiru bakkeewwan gara garaa kanatti waan hiramuuf  lakkoofsi isaanii ni xiqqaata,'' jedhan bulchaan aanaa kun Gandoota finxaaleyyiin kun keessatti haleellaa raawwatan keessa caasaan mootummaa akka hin jirre kan dubbatan Obbo Adaaneen, ''ABO-Shaneetu qabatee jira,'' jedhu. Kanaan dura rakkoo ummanni aanaalee godinoota Wallagga Bahaa fi Horroo Guduruu Wallaggaa keessatti hidhattoonni Amaaraa nurraan gahaa jiru jedhan ilaalchisuun kan gaafataman hogganaa Bulchiinsaafi Nageenyaa mootummaa Naannoo Ormiyaa Obbo Shaafii Huseen, ""rakkoo kana kan uumaa jiru finxaaleyyii Amaarati, shiftaa Amaaraati,"" jedhan. Obbo Shaafiin akka jedhanitti, ''shiftaa Amaaraafi' hidhattoota ABO-Shaneetu walitti dhufanii Oromoos, saba Amaaraas, akka waliigalaatti sabaafi sablammootaafi hojjetoota mootummaas miidhaa jiru.'' ""Kanaaf, abbaan ajandaa kanaa ABO-Shaneefi Amaara keessaa ammoo warra finxaaleyyiifi shiftoota ta'aniiti jiru,"" jedhan. Komii uummanni mootummaan nuuf birmachaa hin jiru jedhuuf Obbo Shaafiin komichi dogoggora jechuun, ""humni nuti qabnuyyu achi jira. Raayyaan Ittisa Biyyaa jira, Poolisiin Federaalaa jira, Poolisiin humna addaa naannoo keenyaa jira, poolisiin idilee jira, milishaan jira"" jedhanii ture. Maqaa ABO-Shaneetti da'achuun warri finxaaleyyiidha jedhanis uummata nagaarraan rakkoo gessisaa jiru kan jedhan aanga'aan kun, ""humni lamaanuu nuuf diinadha. Ummata keenyaaf diinadha, mootummaafillee diinadha,"" jedhu bulchaan aanaa Giddaa Ayyaanaa. Ummanni Amaaraafi Oromoo aanaa sana keessa waggoota dheeraaf nagaan waliin jiraataa akka turellee kaasuun, ABO-Shaneefi finxaaleyyii karaa adda addaa lo'anii galanitu hawaasa nagaa walitti buusu jedhan. Uummanni aanichaa rakkoo deddeebi'ee mudatuuf qaamoleen mootummaa furmaata maaliif hin kennenine jechuun gaafataa turan, ammas gaafataa jiru. Kanarratti yaada kan kennan Itti Gaafatamaan Waajjira Bulchiinsaa fi Nageenyaa Aanaa Giddaa Ayyaanaa Obbo Misgaanaa Morkaa ""namni beekaa namatti ilaalu hin jiru. Erga dhageenyee booda humni bobba'ee dhaqeera, erga humni dhaqee ammoo tasgabbaa'eera. Akkam namni biyya bulchu keessatti beekaa namatti ilala?'' Jedhan. Hanqinni humna waraanaa jira kan jedhan itti-gaafatamaan Nageenyaa kun, humni qabnu bakkawwan rakkoon uumamanitti tasgabbeessuudhaaf ni bobba'a jedhu. Finxaaleyyiin kun gara gammoojjii bakka Alii jedhamu maandheffatanii achirraa ka'uun uumatarraan rakkoo geesisu kan jedhan Obbo Misgaanaan, humni diinaa ABO-Shanee ittiin jedhan ammoo naannoo sana keessa maandheffatee jira jedhu. ''Humni mootummaa yooo dhaqe humna ABO-Shanees, humna jara sanas ni rukkuta waan ta'eef diina lama gidduu dhaabatee akka uummanni barbaadanitti isaaniif qaqqabuu dhiisuu mala,'' jedhan. ''Dhawaata dhawaataan bosona sakatta'aa deemaa jira waan ta'eef malee uummata irratti ilaaluu miti, akkuma beekamu ammoo humni waraanaa asirra jiru ammaaf gahaa miti. Akka aanaa Giddaatti raayyaa ittisa biyyaa Guttin kan buufate malee magaalaa Ayyaanaarraa hin qabnu,'' jedhan Obbo Misgaanuun. Ummanni miidhaa irra gahe irraa kan ka'e mufatee mootummaan nurratti ilaale jechuu danda'a jedhan. Aanaaleen shan godina Wallagga Bahaa keessa jiran rakkoo keessa akka jiran kaasuun, humni nageenyaa aanaalee kanneen keessatti rakkoon yeroo uumamu dhaamsuudhaafis ni deema, dursee bakka argamuu qabuttis argamuudhaaf ni yaala jedhu. Torban darbe gaafa Kamisaa rakkoo Aliitti uumamee tureef araarrri gaggeeffamaa akka ture kan dubbatan Obbo Misgaanaan, ''warri araaraaf deeme yeroo isaan deebiyan finxaaleyyiin kun odeeffannoo waan qabaniif, Sambataa kaleessaa bahanii, ummanni bakka odeeffannoo hin qabnetti nagaadha jedhee osoo taa'aa jiruu, dhufanii haleellaa raawwatan,'' jedhan. Kanaan dura ABO-Shaneetu uummata rakkisaa ture kan jedhan Obbo Misgaanaan, amma ammoo finxaaleyyiin Amaaraas itti dabalamanii rakkoon ummataa dachaa ta'uu ibsan. Ji'a lamaan duras qaamolee mootummaan finxaaleyyii Amaaraati jedhu kun Aanaa Giddaa Ayyaanaa ganda Alii jedhamutti haleellaa walfakkaatu uummata nagaarraan akka gahan gabaafameera. Kanaan dura baatii Sadaasaa keessa godinuma Wallaga Bahaa, aanaa Kiiramuutti haleellaa finxaaleyyii Amaaraa jedhaman raawwataniin namoonni 29 ajjeefamuufi kanneen kuma 40 tahan qe’eerraa buqqa’uu Komishiniin Mirgoota Namoomaa Itoophiyaa beeksisee ture. Haleellaan akka raawwatame kan amanan bulchaan godina Walagga Bahaa yeroo sanaa Obbo Alamaayyoo Tasfaa, haleellichi garee finxaaleyyii Amaaraafi Oromoo; keessaamoo hidhattoota WBO isaan ''ABO Shanee'' jedhaniin raawwachuu himanii ture."	https://www.bbc.com/afaanoromoo/oduu-60452955
politics	Filannoo Itoophiyaa 2021: Buufataaleen filannoo walakkaa ol hin banamne, Affaariifi Somaaleetti galmeen hin jalqabne	Filannoon biyyaaleessaa Itoophiyaa marsaan 6ffaa gaggeeffamuuf yeroon baatii lamaa gadi ta'e hafee jiru kanatti buufataaleen filannoo walakkaa ta'an hin banamiin jiraachuu, Soomaleefi Affaaritti ammoo filattoota galmeessuun akka hin jarqabamiin Boordiin Filannoo Biyyaalessaa hime. Galmeen filattootaa torban sadii dura kan eegalame yoo tahu, buufataalee filannoo namoota sagalee kennaan galmeessu jedhamee karoorfame 50,000 keessaa 25,151 qofa galmeessaa jira. Buufataaleen hafan 24,000 caalan ammoo ammayyuu hojii galmeessuu kana hin eegalle. Buufataaleen filannoo naannoo Affaari fi Somaalee galmee kanneen hin eegalle keessatti argamu. Kunis kan ibsame Boordiin Filannoo Biyyaalessaa adeemsa galmee filattootaa fi paartilee siyaasaa filannoorratti hirmaatanii maal irra akka jiru wayita himettidha. Filannoo ji'a Caamsaa bara 2021 gara xumuraarratti naannoo Tigiraay irraa kan hafe, guutummaa biyyatti keessatti gaggeeffamuuf naannoolee filannoo 674 kan buufataalee filannoo 50,000  of keessaa qaban qophaa'aniiru. Haa tahu malee buufataalee filannoo 50,000  keessaa walakkaa isaanii keessatti qofa galmeen filannoo eegalee jira. Walitti qabduun boordii filannoo Biyyaaleessaa Itoophiyaa Aaddee Birtukaan Miidhaksaa akka jdhanitti, buufataalee filannoo galmeen keessatti eegalame keessattis haala barbaadameen hojjetamaa hin jiru. Akka fakkenyaatti kaan kaasan magaalaa Finfinnee kan jiraattoota miliyoona shanii ol qabdu yoo tahu magaalichatti erga galmeen jalqabee as hanga ammaatti  namoota 200,000 tahan qofatu torban sadii keessatti galmaa'e. Magaalichatti buufataaleen filannoo1,848 namoota sagalee kennan galmeessu jedhamee karoorfamullee, buufataaleen filannoo186 otoo hin banamiin akka jiran boordichi himeera. Bitootessa 16 bara 2013 kan eegalame galmeen filattootaa xumuramuuf guyyootni kudhan qofa kan hafe yoo tahu guyyoota hafan keessatti hammi namoota galmaa'uu jedhamee eegamuu osoo hin galmaa'iin yoo hafan maaltu akka tahu ammatti hin baramne jedheera boordichi. Walitti Qabduun Boordicha Aadde Birtukaan Miidhaksaa filattoota buufataalee filannoo hundatti galmeeessuun dadhabamuusaatiif sababoota adda addaa ibsan. Sababni tokkoo haala nageeenyati. Buufataaleen filannoo 4,126 nageenyi dhabamuun filattoota galmeessuun akka dadhabame himan. Sababa kanaaf galmeen iddoo garaa garaatti saffisa barbaadameen raawwatamaa akka hin jirre Aadde Birtukaan ibsan. Iddoowwwan baay'eetti rakkoo nageenyaa fi geejjibaatiin walqabatuun meeshaleen galmeef barbaachisan geessuun waan dadhabameef buufataaleen filannoo hin banamne jedhan. Naannoo Oromiyaa godinaalee afur; Wallagga Lixaa, Wallagga Bahaa, Horro Guduruu fi Qeellam Wallaggaatti sababii rakkoo nageenyatiin galmeen filannoo gaggeefamaa akka hin jirres himaniiru. Haaluma walfakkaatuun, Naannoo Amaaraa Shawaa Kaabaa, Godina Addaa Saba Oromoo Kamisee, Argobbaa fi Waaagimiraa, Naannoo Beenishaangul Gumuz, Godina Matakkalii fi Kamaashii, akkasumas Naannoo Kibbaa Gurra Fardaa, Surmaa fi Zelmaamittis akka galmeen hin eegalle himan. Isaan keessaa galmeen filattootaa bakkeewan itti eegalamee addaan cite akka jiru himuun, iddoo tokko tokkotti ammoo erga adda citee akka deebi'ee eeegalames himaniiru. Rakkoo nageenyaatiin walqabatee filattoota galmeessuun iddoowwan dadhabame caalaa#, rakkoo geejjibaatiin meeshaalee filannoo qaqqabsiisuun iddoo dadhabamettii tattaaffiin barbaachisaan taasifamuun buufataaleen filannoo ni banamu jedhan Aadde Birtukaan. Haata'u malee, Boordichi itti fufinsaan marii gaggeeffamurratti galmee filannoo fi dhimmoota kanaan walqabatan ilaalchisuun qooda fudhattoota wajjin akka akka mariyatuu himeera. Itti dabaluun guutummaatti buufataaleen filannoo akka banaman tattafachuu himuun haala galmichaa ilaalchisuun guyyoota torban dhufan keessatti beeksisu himeera. Ministirri Muummee Abiy Ahimad uummanni bakka bu'oota Mana maree sadarkaa biyyaalessaafi naannoo filachuuf dursee akka galmaa'u toora miidiyaa hawaasaarratti dhaaman. ''Lammileen mirga dimokitraasii isaanitti fayyadamuun dammaqinaaan akka hirmaatanitu eegama. Biyya keenyaatti dimokiraasii boruu murteessuun kan danda'amu har'a kaardii filannoo baasuudhaani. Kaardii baafachuuf boru hin jedhiina, Boru har'arraa eegala''jechuun waamicha dhiyeessan. Filannoon biyyaleessaa filatamuuf torban torba qofti wayita hafe kanatti namoonni miliyoona 50 sagalee ni kennuu jedhamee eegamuulle, ammatti galmeen filattootaa hedduun  sababoota garaa garaatiin galmee hin eegalle. Guyyaan galmee filattootaa  Bitooteessa 16, 2013 eegalame yoo hin dheereffamiin hafe A.L.I Ebla 15, bara 2013 goolama. Filannoon biyyaalessaafi naannoo bara darbe filatamuuf karoorfame sababii sodaa weerarri koronaavaayirasii uumeen baranatti erga dabarfame booda, Caaamsaa gara xumuraa fi Waxabajjii gara jalqabarratti akka filatamuuf karoofameef Boordiiin Filannoo qophii barbaachisaa gochuurratti argama. Naannoo Tigiraayi irraan kan hafe iddoowwaan kaanitti uummata biyyatti keessa harka walakkaa kan ta'u, namoonni miliyoona 50 sagalee kennu jedhamee akka eegamu Boordiin Filannoo ibseera. Paartiileen siyaaasa 47 filannoorrratti hirmaatan keessaa paartiin Badhaadhinaa kaadhimatoota 2,432 galmeessiisuun baay'inaa kaadhimtootaa galmeessiiseen sadarkaa duraarratti akka argamu ibsameera. Paartiin EZEMA kaadhimatoota 1,385  dhiyeessuun yoo itti aanuu, Paartiin Ennaat kaadhimaamtoota 573 dhiyeeffateera. Paartilee sadan dabalatee, paartii fi dhuunfaan dorgomuuf kaadhimamtoonni 8,200 ol galmaa'uu Boordiin Filannoo himeera.	https://www.bbc.com/afaanoromoo/oduu-56736863
health	Koronaavaayirasi: Bulchiinsi Teeksaas sababa Covid-19'n hammaatef maaskii uffachuu dirqama goote	Ameerikaatti Bulchaan Teeksaas waan tatamsa'iin vaayirasichaa biyyattii keessatti garmalee dabalaa jiruuf jecha alatti maaskii kaawwachuu dirqama taasisaniiru. Qajeelfamni kunis kaawuntiiwwan namoonni Covid-19 qabaman 20 fi isaan olii keessatti argame keessatti hojiirra kan oolu yoo ta'u, Teeksaas keessatti ammo kaawuntiiwwan 254 argamu. Teeksaas keessatti guyyaa Roobii qoofaatti namoota 8,000 ta'aniitu Covid-19n qabame. Kunis kan torba lamaan darbanitiin wal bira yoo qabame ilaalamee 2,400 kan dabale jedhameera. Ameerikaa keessatti ammatti namoota miliyoona 2.7 ta'u vaayirasichaan qabamuun kan mirkanaa'e yoo ta'u, kuma 128 kan ta'an ammoo lubbusaanii dhabaniiru. Teeksaas bulchiinsoota Ameerikaa kanneen tarkaanfii uggura kaa'amee ture kaasuudhaaf dursa fudhatan keessa turte. Bulchaan Teeksaas maal jedhan? Bulchaan Teeksaas Gireej Abiiti maaskii fuulaa kaawwachuun deebiisnee dhaabbilee daldalaa saaquuf nu gargaara jedhaniiru. Bulchaan kunis ajaja walfakkaataa kanaan dura baasanii turan Ebla 30 akka xumuramu hayyamanii turan. Garuu amma vaayirasichi deebi'ee bulchiinsicha keessa waan babal'ataa jiruuf gara ajaja isaa kan duraatti deebi'uun manneen dhugaatii hundi akka cufamaniifi restoraantonnis humna xiqqaan akka hojjatan taasisaa jiru. Kanaan dura garuu bulchaan kun ummanni bulchiinsichaa guutuu maaskii akka uuffatuuf ajajuu didanii ture. Kana malees namoonni maaskii kaawwachuu didan doolaara 250 kan adabaman ta'uu himeera. ''Waanan ifa taasisuu barbaadu, seera nageenyaa kana cabsuudhaan namni kamiyyuu mana hidhaa hingeeffamu'' jedhaniiru bulchaan. Itti dabalaniis 'Covid-19 eessayyuu hindeemu. Caalaa itti cimaa deema malee'' jechuun hawaasa akkeekachiisaniiru. Kutaalee hospitaalotaa kan namoonni baayyee dhukkubbsatan keessatti wallaanaman gara guutuu gahaniiru kan jedhan bulchaan kun, ''Amma yeroo vaayirasichi garmalee itti babalataa jiru irratti waan argamnuuf, dogongora xiqqoolleen taasisuu hinqabaannu,'' jedhan. Ajaji kennamees kan waanuma namoonni 'ofii yaadanii raawwachu' danda'an kan dabalatuudha. Haa ta'u malee, ijoolleen umuriinsaanii waggaa 10 gadii seera kanaan hindiriqisiifaman.	https://www.bbc.com/afaanoromoo/oduu-53258389
sports	Koroonaavaayiras: Xaaliyaanitti taphattoonni waqtiin taphaa jalqabuu dura qorannoo Covid-19 taasisuufi	Taphoonni Serie A Bitootessa 9 ture sababa weerara koronaavaayirasiif kan yeroo hin beekamneef achi siqan. Hamma ammaatti garuu guyyaan taphoonni itti jalqabaman hin beekamne. “Achuma haalli amma jiru fooyya’etti dorgommiiwwan ni xumurra,” jedhan Pireezidaantiin Federeshinii Kubbaa Miilaa Xaaliyaan Gabriele Gravina. Sky Sport Xaaliyaan jirutti akka himanitti: “Yeroo dhihootti walgahii qabna. Achiin booda haala itti wal qunnamnu ni mijeessina. “Jalqaba ji’a Caamsaa keessa taphatoonni dhukkubbicharraa bilisa ta’uusaanii mirkaneeffannee booda leenjii jalqabna jedheen abdii qaba. “Ganna kana ni taphannaa? Ammaaf, guyyaasaa hin murteesine garuu yaanni jiru dorgommiiwwan  xumuruudha.” Xaaliyaan biyyoota weerara kanaan haalaan miidhaman keessaa ishee tokko yoo taatu, taphattoonni kilabii garagaraas koronaavaayiarsiidhaan qabamaniiru. Juveentus dorgommii Serie A qabxii tokkoon Laaziyoo caaluudhaan yoo dursu, Inter Miilaaniin ammoo qabxii sagaliin caala. Pireezidaantiin Brescia, Maasimoo Seelinoo kan gareensaanii sadarkaa dhumaarratti argamu akka jedhanitti taphoonni itti fufu taanaan gareensaanii qophii akka ta’e ibsaniiru. Kilaboonni Jarman torbee darbe of eeggnnoo taasisaa gara leenjitti yoo deebi’an, liigota Awuroppaa keessaa kilaboota jalqabaa gara leenjitti deebi’an ta’aniiru.	https://www.bbc.com/afaanoromoo/oduu-52269343
health	Itoophiyaatti ammas shakkamtootni Koronaavaayiras afur adda bahan	Itoophiyaan ammas namoota afur koronaavaayirasiin shakkaman adda baasuu beeksifte. Inistitiyuutiin Fayyaa Hawaasaa Itoophiyaa akka beeksisetti namoonni afran kuni kanneen torbee darbe shakkamanii adda bahaniin alatti. Namoonni amma shakkaman afur adda bahanii hordofamaa kan jiran keessaa tokko naannoo Tigraay magaala Aksumitti hordoffiin taasifamaafii jira. Namoota kanneen keessaa 3 lammiilee Itoophiyaa yoo tahan tokko lammii Chaayinaati. Saamudni namoota afran kanneenii fudhatamee qorannoo dabalataatiif gara Afrikaa Kibbaatti ergamuus Daayirektarri Olaanaa Instituutii Fayyaa Hawaasaa Itoophiyaa Dr. Eebbaa Abaataa ibsaniiru. Amajjii 28 ibsa Ministeerrii Fayyaa kennee tureen akkasuma qorannoo jalqabaa namootni mallattoo Vaayirasii kanaa agarsiisan afur shakkamanii adda baafamuu beeksisee ture. Samuudni dhiigaa namoota kanaa qorannoo dabalataaf Afrikaa Kibbaattii ergame garuu bilisa ta'uu isaanii mirkaneesseera. Of eeggannoo tamsa'ina Vaayirasii kanaa jecha daandileen Xiyyaaraa biyyoota hedduu imala gara Chaayinaafi achiis gaa biyyoota kaaniitti qaban kan adda kutan yoo ta'u daandiin xiyyaaraa Itoopiyaa garuu of eeggannoo cimaan imala isaa itti fufuu beeksiseera. Dhaabbatni Fayyaa Addunyaa sababa hariiroo Chaayinaa walii qabaniin biyyootni Chaayinaarraa imala hedduu raawwataniin saaxilamuumaan Vaayirasii kanaaf qaban guddaadha jedhee adda baase keessaa Itoophiyaan tokko. Dr. Eebbaa Abaataa ibsa miidiyaaleef kenneeniin Imalaan chaayinaarraa dhufu tokko buufata Xiyyaaraa keessatti iddoowwan saditti qorannoon hoo'inaa erga taasifameefii booda baha jedhaniiru. Imaltoota Chaayinaarraa dhufanii boodas bakka qubatanitti hordoffiin taasifamaa jira. Imaltoota gara Chaayinaa deemaniifis hojiin hubannoo uumuu kennamaa jira. Mala geejjibaa xiyyaaran ala tahan kan akka daandii baabura Itiyoo-Jibuutii irrattis magaala Dirree Dhawaatti hojiin calallii hoo'aa eegalameera. Imala galaanarraa Itoophiyaadhaan walqunnamsiisan 27 jiraachuu eeruudhaan imalawwan kun bakka itti walgahan magaala Dirree Dhawaatti hojiin kuni kan eegalame. Buufata Boolee caffaatiin alatti bakka yaala addaa naannoo kiiloo 4tti banamee qophaaheera jedhan.Dhimmoonni yaala ariifataa fi cimaa barbaadan yoo uumameefis Hospitaalonni mootummaa lama qophaahaniiru. Hanga ammaatti imaltoonni 47,000 ol ta'an hojii calallii kana keessa darbaniiru. Kanneen keessaa 1,695 kan ta'an biyyoota Vaayirasiin kun itti mul'ateera jedhaman irraa dhufan. Imaltoota Chaayinaarraa dhufan guyyoota 14'f addatti tursuun garee hordoffii taasisu hundaa'uu Instituutiin Fayyaa Hawaasaa Itoophiyaa beeksiseera. Ogeeyyii fayyaa hordoffii kana tasisaniif leenjiin hubannoo cimsu kennamaa akka tureefi itti fufee kennamaa jiraachuus beeksiseera. Daangaaleen seensaa fi bahumsa biyyaa 27 qorannoo jalqabaa Vaayirasii kanaatti jiruu jedhameera.	https://www.bbc.com/afaanoromoo/oduu-51353929
health	Koroonaavaayiras: Dargaggoo Harargee imala seeraan alaa booda Covid-19n qabame	"""Dhibeen kun akkatti na qabe hin beeku. Ani amallee wanti na dhukkubu waan hin jirreefu qabame jedhee wantin ofitti fudhadhe hin jiru,"" jedha dargaggoon dhiheenya kana Harargee Lixaa Gubbaa Qorichaatti COVID-19'n qabamunsaa himame. Godina kanatti namni biraa dhibee kanaan qabamuun hin dhagahamne ture. Ministeerri Fayyaas dargaggoon kun seenaa imalaa akka hin qabneefi, nama vaayirasichaan qabame waliin qunnamtii qabaachuun qoratamaa jira jedhe. Dargaggoon kun attamiin vaayirasii kanaaf saaxilamu akka danda'e adda baafachuuf BBC'n dargaggoo kana bilbilaan dubbiseera. Wayita amma hosipilaata Hirnaa keessatti adda baafamee kan jiru dargaggoon haala keessa jiru ibsuun eegale. ""Namni tokkoyyuu hin jiru. Kophaa kiyyan jira. Ogeeyyiin fayyaa amma amma dhufanii 'hin sodaatin, waan si dhukkubus himadhu' naan jechaa jiru"" jedha dargaggoo Kaliif Jaabiir (maqaasaa loogii irra gahuu malu hambisuuf kan geeddarame). Dargaggoon godina Harargee Lixaa jiraataa aanaa Gubbaa Qorichaa ta'e kun guyyaa Roobii ture dhibee Covid-19'n qabamuunsaa Ministeera Fayyaatiin kan himame. ""Dhibeen kun akkatti na qabe hin beeku. Amallee qabame jedhee wantin ofitti fudhadhe hin jiru,"" jedha. Ibsa Ministeerri Fayyaa guyyaa Roobii baaseen namni aanaa Gubbaa Qorichaatti dhibeen Covid-19 irratti argame seenaa imala biyya alaa hin qabu jedhullee dargaggoo Kaliif Jaabiir gara Saawudi Arabiyaa imalaa osoo jiruu Jabuutitti qabamuusaa fi sana booda gara Itoophiyaa deebi'uusaa hima. ""Biyya Jabuutii iddoo Dihiil jedhamu guyyaa 11 turre. Achii poolisiin dhufee nu qabe. Sana booda warra Itoophiyaatti nu kennan"" jedha. Gara Itoophiyaa erga deebi'anii booda Yunivarsiitii Dirree Dhawaa keessa guyyoota 14'f tursiifamuu isaa BBC'tti hime. Ministeerri Fayyaa dargaggoon nama umuriin isaa ganna 23'ti jedhu dargaggoo Kaliif garuu ""reefu 19'tti deemaa jira"" jedha. Yeroo ammaa hospitaala Hirnaatti tajaajila yaalaa argachaa kan jiru dargaggoon kun Yunivarsiitii Dirree Dhawaatti guyyoota 14f erga turee booda gara magaala Cirootti imale. Ciroodhaa gara maatiisaa aanaa Gubbaa Qorichaatti argaman deemun guyyoota 12'f turuusaa hima. ""Dirre Dhawaatti nama harka hin fuudhinaa, guyyaa 14'f meeshaalee nyaataas qofaa keessan fayyadamaa jedhanii nu gorsaa turan. Nutillen maatitti hin makamne, harkallee hin fuune. Nagaa qabdanii? Fayyaadhaa? jennee dubbifne"" jedha dargaggoon kun. Yeroo ammaa maatii fi firootni isaas adda baafamanii hordofamaa akka jiran hima. Akkamiin akka qoratame kan gaafanne dargaggoon kun, erga Gubbaa Qorichaa gahee booda hiriyaan isaa waliin turan waan dhukkubsateef cirootti waamamuu hima. Cirootti erga deebi'een booda qoratamee poozatiivii ta'uun isaa akka itti himame dubbata. Hojii gaggeessaan hospitaala Hirnaa Dr Aliyyii Adam immoo namootni dargaggoo kana walin qunnamtii qaban 75 adda baafamuu isaanii BBC'tti himan. Dargaggoo Kaliif Jaabiir yeroo ammaatti miirri dhukkubbii itti dhagahamu akka hin jirre dubbata. Iddoo hospitaala Hirnaatti itti yaalamaa jirutti qofaasaa akka jiru kan himu dargaggoon kun ""Namni tokkoyyuu hin jiru. Kophaa kiyyan jira"" jedha. Haa ta'u malee ""Ogeeyyin fayyaa amma amma dhufanii 'hin sodaatin, waan si dhukkubus himadhu' naan jechaa jiru"" jedha. ""Dhukkubsatichi kaleessa halkan sa'aa jaha irratti gara hospitaala keenyaa dhufe. Haala gaarirra jira,"" medikaal direektarri hospitaala Hirnaa Dr Ayyuub Xinashuu. ""Mallattoo hoomaayyu hin qabu. Darbee darbee qufaa qaba"" jedhu Dr Ayyuub. Hospitaalli Hirnaa godina Harargee Lixaaf giddugala yaala dhibee Covid19 ta'uun tajaajilaa jira. Qophiin waliigalaa hospitaalichi yaalaa dhibee Koovid19f taasisaa jiru dhibbeentaa 90 gahuusaa hoji gaggeessaan hospitaalichaa Dr Aliyyii Ayyub BBC'tti himaniiru. Hospitaalichi tajaajila yaalaa dhibee Covid19'f ogeeyyii fayyaa 67 fi ogeeyyii deeggarsaa 43 waliigala ogeeyyii 110'f leenjii kennuusaas dubbataniiru. Ammatti sireewwan namoota 60 keessummeessan qophaa'uu isaanii fi dandeettin simannaa hospitaalichaa namoota 100 akka ta'es himaniiru. Gama meeshaatin meeshaa deeggarsa hargansuu /mechanical ventilator/ lama akka qaban fi gama meeshaa qorannoon garuu hanqinni akka jirus Dr Aliyyiin dubbatan."	https://www.bbc.com/afaanoromoo/oduu-52473116
health	Koronaavaayirasii: Mootummaan Naannoo Tigraay weerara dhibee Covid-19 ittisuuf labsii yeroo muddamaa labse	Mootummaan Naannoo Tigraay weerara koronaavaayirasii ittisuuf labsii yeroo muddamaa labse. Labsii yeroo muddamaa weerara dhibee Koronaavaayiras ittisuuf labsame kuni torbeewwan lamaaf tura jedhameera. Naannichatti hanga yoonaa namni dhukkuba kanaan qabame jiraachuun isaa hin beekamu. Qondaaltonni namonni 16 qoratamnii bilisa ta'u isaanii garuu ibsaniiru. Mootummaan Itoophiyaa daangaa biyyootaa cufuu, manneen barnootaa cufuu, hojjettonni manaa akka hojjetan gochuu dabalate kaanillee murtesseera. Murteen Naannoon Tigraay murteesse naannicha keessa sochii taasifamurratti malee imala gara naannichaatti taasifamu irratti waan murtaa'e hin jiru. Naannolee sagal Itoophiyaa keessa jiran keessaa kan labsii muddamaa labse Tigraay qofaadha. Magaalaadhaa magaalatti akkasumas imala magaalaafi baadiyyaatti ni dhaabbata. Akkasumas giddugaloonni gabaa ummanni baay'inaan keessatti walgahu labsii kanaan dhorkameera. Akkasumas cidhiifi taskaarri akka dhaabatu murtaa'u pirezidantiin itti -aanaa naannichaa Dr Dabrastiyoon himaniiru. Labsiin kuni torban lamaaf kan turu ta'us barbaachisummaa isaa irratti hundaa'e dheerachuu danda'a jedhameera. Labsiin kuni heera nananichaa fooyya'e keewwata 93 fi 103 bu'uura godhachuuni jedhaniiru qondaaltonni. Itoophiyaa keessatti namoonni dhukkuba koronaavaayirasiin qabamani 12 yeroo ta'an kanneen keessaa 4 bayyanataniiru. Haa ta'u malee, namni du'e hin jiru. Ta'us, ummanni haala eegamun qajeelfamoota hojiirra oolchaa akka hin jirre taajjabuu isaanii Pirezidantiin Itoophiyaa ibsanii turan.	https://www.bbc.com/afaanoromoo/oduu-52045212
health	Koronaavaayirasii: Ameerikaan 'yeroo dhiyootti sochii idileetti deebiti' jedhan Tiraamp	"Pirezedantiin Ameerikaa Donaald Tiraamp weerarrii dhibichaa sadarkaa olaanaarra ture gadi cabuu eegaluusaatiin kutaaleen biyyatti cufaman deebi'anii akka banamuuf jiran dubbatan. Ragaaleen biyyaalessaa kana mul'isu jedhan. Biyya keenya deebifachuu barbaanna kan jedhan pireezidantichi 'rakkoo kanarraa bayyanannee gammachuun deebina, hundi keenya' jedhan. Ameerikaatti namooti vaayirasichaan qabaman 638, 000 namoonni lubbuu dhaban ammoo 30,800 guutaniiru. Ragaaleen biyyaalessaa keenya lakkoofsi namoota haaraa vaayirasichaan qabamanii sadarkaa olaanaarra gahee darbuu ykn gadi bu'uu eegaluu agarsiisa jedhan. Tiraamp kana haa jedhan malee Ameerikaan lakkoofsa namoota Covid19'n guyyaa tokkotti du'anii olaanaa galmeessiste. Sa'aatii 24 darban qofa namoota 2600'tti siqantu du'e. Kuni biyyattii qofaaf osoo hin taane addunyaafuu lakkoofsa namoota guyyaatti du'anii isa olaanaadha. Tiraamp akkamitti Ameerikaan addunyaarratti lakkoofsa namoota lubbuu dhabanii olaanaa akka galmeessisu dandeesse gaafatamanii, biyyoonni biroo ni sobu jedhanii Chaayinaa maqaa dhahan. 'Namooni lakkoofsa namoota miidhamanii biyyoonni kun himan amanu jiraa?' jechuudhaan gaafatan. Kalessaa wayita gaazixessitootti himan 'jijjirama guddaa galmeessifna"" jedhanii akka abdatan Tiraamp kan dubbatan.Kana malees, gabaasa hin qulqulloofne koroonaavayirasiin jalqaba laaboratorii magaalaa Wuhaan keessaa bahe jedhu Ameerikaan ilaalaa jirtii jedhan. Midiyaaleen Ameerikaa akka gabaasanitti yoo ta'e, Imbaasiin Ameerikaa Beejing jiru of-eeggannoon laaboraatorii lama Wuhaaan keessatti argamanii yaaddeessaadha. Qondalonni basaasaa Ameerikaa garuu vaayirasichi namatu tolche osoo hin taane akkanumaan umamuu akka hin oolle amanu. Bulchiinsi Tiraamp duraan kutaalee biyyatti cufaman Caamsaa jalqabaarra akka banaman yaada qaba ture, amma garuu sana dursanii sochii idileetti deebi'uu danda'u jedhan Tiraamp. Deebisaanii banuun balaa hin fiduu? jedhamanii gaafatamnaan, cufaa tursiisuunis namni du'eera jedhanii deebisan. Lammileen Ameerikaa miliyoonaatti lakka'aaman sababa biyyattin cufaa turteen hojii dhabanii, hojii dhabdummaanis dabaleera. Dinagdeen biyyattis qorruusaatiin walqabatee namni lubbuu ofiisaa balleessu hedduumachuus walqabsiisanii dubbatan. Kutaalee biyyattii akka Michigaan keessatti ammoo lammileen hedduun sochii idileetti deebi'uu qabna jechuun hiriira bahaniiru."	https://www.bbc.com/afaanoromoo/oduu-52306728
health	Wallaansiifi ittisni Covid balfi addunyaa akkaan akka dabalu taasise jedhe WHO	Dhaabbatni Fayyaa Addunyaa (WHO) Wallaansiifi ittisni Covid balfi addunyaa akkaan dabalee naannoofi fayyaa namaatiif yaaddoo ta'eera jedhe. Dhaabbatichi gabaasa Kibxata baaseen meeshaaleen wallaansaa akka lilmoo fayyaa namaarratti dhiibbaa geessisu, pilaastikoonni gataman ammoo sirna to'annoo balfaarratti muddama uumaniiruu jedhe. Dhaabbatichi omishtootni qabee meeshaalee fayyaa omishan uumaman kan dafanii biyyoo ta'an fi naannoo hin faalle akka omisan gaafateera. Sirna balfi sadarkaa addunyaatti dhabamsiifamu irratti rifoormiin akkaan barbaachisaadhas jedheera. Meeshaaleen waldhaansaa amma balfa ta'anii yaaddoo uuman kan akka siriinjii, kafana of eeggannoo maaskii fuulaa fi meeshaalee qorannoo koronaati. Daayireetarri yeroo balaa WHO Maayikil Riyaan ogeeyyii fayyaaf meeshaalee barbaachisoo PPE dhiyeessuu akkaan barbaachisaadha'' jedhanii, ''akkasumammoo fayyadamni isaas haala naannoo hin faalleen ta'uun mirkanaa'uu qaba'' jedhan. Gabaasni Dhaabbata Fayyaa Addunyaa dhimma balfa meeshaalee waldhaansaan walqabatee bahe kan fuula 71 qabu keessatti ji'oota jalqabaa Koronaan addunyaa mudate keessatti meeshaalee eeggannoo addunyaa maratti qoodaman biiliyona 1.5 amma balfa ta'aniiru jedheera. Kun ammoo hanga xiyyaarota gurguddaa 262,000 ulfaata jechuudha. Meeshaalee waldhaansaa Dhaabbata Biyyoota Gamtoomaniin barbaadaman keessaa gilaaviin naannoo faaluun adda dureedha jedhameera. Qajeelfamni dhaabbatichaa mataan isaa ogeeyyiin fayyaa wayita dhukkubsattoota yaalan gilaavii akka hin barbaachifne gorsus weerarri Koronaa erga eegalee as garuu gilaavii keewwachuun baratameera. Gabaasa dhaabbatichaa keessatti bu'aan qorannoo biraa waabeffatame akka ibsutti bara 2020 keessa qofa addunyaa irratti maaskiin takkaa qofa keewwataman guyyaa guyyaan biiliyoona 3.4 ta'an gatamaniiru. Maaskiiwwan hedduun pilaastikarraa waan hojjetamaniif ballfi isaanii kun lafaa fi bishaan faala. keessumaa biyyoota hedduu hin guddanne keessatti sirni to'annoo balfaa gaariin waan hin jirreef miidhaan isaa ni dabala. Bu'aan qorannoo WHO akka agarsiisutti biyyoota hiyyeeyyii keessatti dhaabbileen fayyaa walakkaa ol ta'an balfa meeshaalee waldhaansaa haala naga qabeessa ta'een dhabasiisuuf ni rakkaatu. Talaalliin koronaa ka jalqabaa biiliyoona saddeet ta'an bifa siriinjiifi lilmoon balfa toonii 144,000 uumaniiru. Kunniin haala eeggannoon guutameen hin dhabamsiifamne taanaan rakkoo ogeeyyii fayyaarratti rakkoo fayyaa uumuu. Kalaqni meeshaalee waldhaansaa gataman irra deebiin hojiirra oolchu jiraachuu akka qabu akeekeera dhaabbatichi. Akka fakkeenyaattis Awustiraaliyaa keessatti maaskiiwwan gataman daakuun ho'a guddaan erga baqsanii booda ijaarsa daandiif hojiirra oolchuun danda'amuu kaaheera.	https://www.bbc.com/afaanoromoo/oduu-60218147
entertainment	Biyoonseen badhaasa Giraamii si'a 28 mo'achuun seenaa haaraa galmeessite	"Biyoonseen Badhaasa Giraamii bara 2021 Dilbata darbe gaggeeffame dabalatee si'a 28 mo'achuudhaan seenaa haaraa galmeessiteetti. Weellistuun beekamtuu kun amma seenaa Giraamii kana keessatti dubartii hunda caalaa badhaafamte taateetti. Badhaasa galmee haaraa qabate kana wayita fudhattutti , ""Kabaja guddaatu natti dhaga'ama, hedduu gammadeeras,"" jette Biyoonseen. Teeyilar Iswiift akkasuma badhaasa hojii artii guddaa kanarratti si'a sadii albamii waggaa mo'achuudhaan dubartii biroo seenaa dalagde taateetti. Badhaasni 28ffaan Biyoonsee kunis sirba kabaja Agarsiisaa Gurraachaa (Black Parade) kan humnaafi cimina warra gurraachootaa jajjachuuf isheen bara darbe baafteedhaaf. ''Akka aartistii tokkootti, waan yeroo calaqisiisuun hojii kooti jedheen amana. Yerichis yeroo ulfaataadha,'' jette Biyoonseen yeroo waancaa ishee fudhattu. ''Kanaaf giiftiiwwaniifi gooftoota gurraachootaa warra anaafi addunyaa ajjaa'ibsiisan hunda ol kaasuu, jajjabeesuufi jajjachuun barbaade.'' Oduu walfakkaatuun Barnaa Booy Albam Muuziqaa Filatamaa Addunyaa yoo mo’atu, Wiizkiid immoo viidiyoo muuziqaa filatamaa Biyoonsee waliin hojjeteen mo’ate. Intalli Biyoonsee Biluu jedhamtus badhaasa kana mo’atteetti. Badhaasni viidiyoo muuziqaa filatamaa weellisaa, daariktara viidiyoo fi piroodiyusaraaf kenname. Barnaa Booy maqaa isaa isa sirrriin Daamiinii Oguuluu jedhamu ammaan yeroo lammataaf badhaasa kana kan mo’ate. Inni duraa albama Twice As Tall kan jedhu ture. Badhaasni Giraamii 63ffaan Loos Engils’tti adeemsifamaa jira. Akka barametti ‘jila muuziqaa isa guddaa’ tahus kan baranaa garuu sababa koronaavaayirasiin adda ture. Daawwataan hin jiru ture, weellistoonni waltajjii shaniin hiramanii haala taa’umsaa geengoo taheen fageenya eeggataniitu taa’an. Giraamiin sirba Twice As Tall  jedhu ‘hojii addaa’ Barnaa Booy dhaan humna muuziqaa addunyaa isa taasise dha jechuun ibseera. Albamichi artistoota addunyaa kan akka Istoormiizii,Yoosuu Induur,Naawutii Baay Neechar jedhamanfaa hirmaachiseera. Viidiyoon Wiizkiid ittiin mo’ate immoo ‘’ayyaana faashinii fi kabaja bareeda dubartoota gurraachaa kan agarsiise dha’’ jedhameera.  Haa tahu malee Barnaa Booy albama African Giant jedhamuun ture bara 2019tti  yeroo jalqbaaf Giraamiif kan kaadhimame. Yeroo baayyee weellisaa beekamaa Naayijeeriyaa Feelaa Raansam-Kuutii waliin kan dorgomsiifamu yoo tahu Afrikaa keessatti dhimma hawaasummaarratti ni sagalee dhageessisuun beekama. 2019 Afrikaa Kibbaatti haleellaan jibba qubattootaa jabaatee yeroo ture mootummaan dhimmicharratti yoo tarkaanfii fudhate malee milli isaa biyyattii akka hin ejjenne dubbatee ture. Yeroo mormiin farra poolisii Naayijeeriyaatti adeemsifames, #EndSARS dhaan warreen miidhamaniif qarshii walitti qabaafi warreen du’an yaadachuuf immoo sirba baasee ture. Dhihoo kanas Senegaalitti hogganaan mormituu Osmaan Sonkoo hidhamnaan mormiif deeggartoota hiriira bahan akka deeggaru Tiwiitarii irratti barreessee ture. Badhaasa Giraamii warra mo'atan gurguddoo Albamii waggaa kanaa: Teeyilar Iswiift -folklore Riikordii waggaa kanaa: Biilii A'ilaash- Every thing I wanted Weelluu bara kanaa: Biyoonseefi kan biroo- I can't breath Aartiistii filatamtuu haaraa bara kanaa: Megaan Zastaaliyoon."	https://www.bbc.com/afaanoromoo/oduu-56398607
sports	Atileet Daraaraa Mokonnin: Jireenya daandiirraa ka'ee hanga shaampiyoonaa biyyaalessaatti	"Daraaraa Mokonnin jedhama. Bara 1988 godina Wallagga Lixaa magaalaa Najjootti dhalatee guddate. Rakkinarraa kan ka'e ijoollummaatti daandiirratti bahee jiraachuuf dirqamus, daandicharratti garuu hin hafne. Daraaraan jiruu daandiirraa ka'ee akkamitti akka daandii milkaa'inaatti ce'e BBCtti himeera. ""Ijoolummaatti nama si qabu dhabnaan ni miidhamta. Akkawoon koo humna hin qabdu waan ta'eef daandiitti bahuun dirqama natti ta'e"" jedhu taphataan teenisii minjaalaa kun. Waggoota muraasa darbanitti kilaba isaa Baankii Daldala Itoophiyaa akkasumas Itoophiyaa bakka bu'uun dorgommiilee biyya keessaa fi alaa irratti hirmaatera. Sadarkaa biyyaatti irra deddeebiin shaampiyoonaa ta'uun injifateera. Haata'u malee, imalli inni keessa darbe ulfaataafi kan qormaatni itti baay'ate akka ta'e hima dargaggoon kun. ""Teenisii taphachuu naaf hin heeyyamamu ture. Haadhaaf abbaan koo waan hin jirreef obboleessa haadha kootii birattin guddadhe. Inni barumsa akkan baradhuf na gorsaa ture. Haata'u malee, teenisiin waan keessa koo ture waan ta'eef dhiisuu hin dandeenye. Yeroo baay'ee nan reebama. Saantima waanin hin qabneef uuffata koo qabsiisen teenisii taphadha ture"" jedha. Taphni teenisii hawaasa biratti waan hin jajjabeeffamne ta'uusaa kan himu dargaggoo Daraaraa Mokonnin, carraa argate maratti fayyadamuun teenisii taphachaa akka ture hima. Yeroo keessa dorgommiilee ispoortii sadarkaa godinaatti taasifaman irratti hirmaachuu eegale. Barri 2005 immoo kan yeroo jalqabaaf dorgommii sadarkaa godinaatti adeemsifame irratti itti hirmaate akka ta'e dubbata. Abbaa fi haadha isaa ijoollummaatti sababa du'aatiin akka dhabe kan himu dargaggoo Daraaraa Mokonnin, barnoota kutaa saddeettaffaa addaan kutuun daandiitti akka bahe hima. ""Ijoolummaatti nama si qabu dhabnaan ni miidhamta. Harmeen haadha kootis humna hin qabdu waan ta'eef daandiitti bahuun dirqama natti ta'e,"" jedha. Waggoota torbaaf daandii gubbaa akka jiraateefi araadawwan garaagaraaf saaxilamee akka tures dubbata. ""Wanti ani qorumsa ta'ee natti mul'atu nama of biraa dhabuu kooti. Abbaa fi haati koo jiraachuu dhiisuu isaanitti baay'ee waanin gadduuf yeroo tokko tokko humna nan dhaba,"" jedha. Dargaggoo Daraaraa Mokonnin milkaa'ina dorgommiilee sadarkaa aanaa, godinaafi naannootti taasifaman irratti agarsiisaa tureen bara 2007 dorgommii manneen barnootaa sadarkaa biyyaatti naannoo Amaaraa magaala Baahirdaatitti taasifame irratti naannoo Oromiyaa bakka bu'uun hirmaate. Dorgommii Baahirdaaritti taasifameen inni fi waahillan isaa badhaasa warqee sadiifi meetii tokko akka argatan hima. Dargaggoon kun, bara 2008 immoo shaampiyoonaa guutuu biyyaa magaala Hawaasaatti taasifame irratti lammaffaa bahuun badhaasa meetii argate. Dorgommii magaala Hawaasaa irrattis ogeeyyin kilaba Baankii Daldala Itoophiyaa gaafii dhiyeessaniifii gara kilabichaatti makame. Bara 2009 irraa eegaluunis shaampiyoonaa kilabootaa irratti hirmaachuun irra deddeebiin sadarkaa tokkoffaa bahuun kilabichaaf gumaachuu eegale. Bara 2010 dorgommii kilaboota magaala Finfinnee akkasumas bara 2011 immoo shaampiyoonaa kilabootaa Itoophiyaa irratti taphataa urjii teenisii minjaalaa ta'uun filatameera. Bara 2011 tapha guutuu Afriikaa biyya Morookoo magaala Raabaatitti adeemsifame irratti Itoophiyaa bakka bu'uun kan hirmaate dargaggoo Daraaraa, baruma walfakkaatu kilaba isaa Baankii Daldala Itoophiyaa bakka bu'uun Naayijeriyaattis dorgomeera. ""Namni kamiyyuu waan of harkaa qabun mul'achuu danda'a"" kan jedhu dargaggoo Daraaraa Mokonnin gara fulduraatti tapha teenisii minjaalaan sadarkaa guddaarra akka gahu abdii qabu hima. Kanaaf dadhabe osoo hin jedhiniifi abdii hin kutatin hojjechuun akka barbaachisu dubbata. Kana malees barnootasaa kutaa saddeettafaatti addaan kute bara 2013ti itti deebi'uuf karoora akka qabus nutti himeera."	https://www.bbc.com/afaanoromoo/53004346
entertainment	Sagalee keenyaan nama jaalallee nuuf tahu hawwachuu dandeenyaa?	Waa’ee eenyummaa nama tokkoo ‘akkasi’ jennee himuudhaaf, yeroo dubbatu dhagahuu caalaa waanti murteessaa tahe hin jiru. Kunis roga jireenya keenya ammayyaa hunda ilaallata. Hiriyyaa, jaalallee akkasumas namoota siyaasaa illee otoo hin hafiin akkaataa dubbii isaanii irratti hundaa’uun filanna. Kuni maaliif tahee yoo jettan? Akkaataan sagalee keenya itti baafnu isa yaadnuun ol waa’ee keenya waan dubbatuufi jedhu warreen dhimma kanarratti qorannoo geggeessan. Yuniversiitii Montpellier, Firaansitti qorattuu xiin-qooqaa kan tahan Melissa Barkat Defradas namoota waan kana qoratan keessaa tokko. ‘’Nama itti dubbanutti afaan keenya fayyadamnee ergaa dabarsuu qofa osoo hin taane, waa’ee sadarkaa baayolojikaalaa, hawaasaa, diinagdee, hojii fi fayyaa keenyaa odeeffannoo ni qoodna, ’’jedhu Odeeffannoon garaagaraa kuni hundi haala qulqullina sagalee keenyaan unurraa kaanitti bifa ergaadhaan darba. Sagaleen namootaa garaagarummaa hin beeksisne baay'ee qaba. Kanaanis battalatti waa’ee nama nutti haasa’uu tilmaamuu eegalla. Sagalee nama tokko dhageenyee akka amala gaarii ykn bareedaa qabaniif hin qabne tilmaamuu dandeenya? Fakkeenyaaf yeroo filannoo taasifnu nama sagalee akkamii qabu irra filanna? Yeroo baay'ee namoota sagalee furdaa fi jabaa qabantu sagalee namoota baay'ee argata. Akkasumas namoonni sagalee akkasii qaban warra kaan caalaa carraa qacarrii hojii qabaatu, dorgomtootaafi amanamoodhas jedhama. Gama biraan akkaataan dubbii keenyaa haala keessa jirru irratti hundaa’uun geeddaramuu danda’a. Yeroo kabaja sagantaa tokko irratti michoota keenyaa waliin walitti qabamnu akkaataa dubbii keenyaan wal-akkeessina, hiriyyoota akkaataa dubbii kan keenya fakkaatu qaban waliin dabarsuus filanna. Katarzyna Pisanski, Yunivarsiitii Liyoonitti akkaataa sagaleen itti uumamu qoratti. Akka isheen jettutti, namoonni hariiroo waliigalaa qabnurratti waanti jalqabaa nama biraa irratti hubannu akkaataa itti dubbatu dha. ‘’Kunis daddafanii dubbachuu fa’i dabalata, fakkeenyaaf namni inni nuti itti dubbannu suuta jedhee haasa’a yoo taheef nutis sagalee keenya gadi-qabuu jalqabna. Kana malees nama saala keenyaan faallaa tahetti haasofna taanaanimmoo,  akkeessuu faa dandeenya, akkaataan uumama keenyaa hanga tahe tokko nu daangessullee jechuu dha.’’ Ogeettiin kuni  kanas kan raawwannu hariiroo hawaasaa jabeeffachuuf jechadha jetti. Akkaataan dubbii  nama tokko tokkoo kan isa kaaniirra jaalalaan nu hawwachuu danda’a jettanii yaadduu? Sagaleen furdaa fi jabaa tahe namootni siyaasaa sagalee uummataa akka argatan godha jedhamee akkuma yaadamu, dhiiroti sagalee jabaa qabanis akkasuma hawwatoodha jedhamu. Melissa’n akka jedhanitti hammi hormoonii testestiroonii (hormoonii saal-quunnamtii) dhiirootaa fi dheerina sagalee isaanii gidduu hariiroo fuggisootu jira. Kana jechuun sagalee  dhiira tokkoo furdaa(gadi-bu’aa) dha taanaan  hammi teestestiroonii isaa olaanaadha jechuudha. Akka baayolojiitti hormooniin teestestiroonii dhimma hormaataa  dhiirotaa gama milkeessuun faayidaa guddaa qaba. Kanaaf dhiirri tokko hammuma sagaleensaa furdatu jaalallee baay'ee argata jechuudha, ijoollee  godhachuu irrattis akkasuma. Haala kanaan sagalee isaa fayyadamuun nama jaalalleesaa tahuu dandadeessutti waa’ee eenyummaasaa, dabalatee waa’ee dhimma hormaataa  fi saalaa irratti odeeffannoo ni kennaa jechuu dha. Yeroo sagaleen dhiiraa furdaa tahu dhukkubaaf madiinummaa gaarii qaba, jabaa fi bulchaadha jechuu dha. Saayintistoonni jijjiiramaa tirtaa(evolutionary scientists ) dubartoonni bara ammayyaa kana keessa jiran maaliif dhiira sagalee furdaa qabu jaalatu kan jedhu ibsuuf sababeessa hariiroo hormonii testestironii fi sagalee furdaa gidduu jiru fayyadamu. Haa tahu malee ibsi sagalee dhiirotaaf fayyadamne kun dubartootaaf ni hojjetaa laata? Qorannoon garaagaraa akka addunyaatti dhimma sagalee dubartootaafi jaalalaaf hawwachuu ilaalchisee hojjetame akka agarsiisutti, dubartoonni sagalee qal’aa qaban irra jireessaan jaalallee argachuu irratti milkaa’u. Dubartoonni umrii shamarummaa irra jiran warra kaan caalaa sagalee qal’aa qabu. Kunimmoo hangam akka isaan wal-horuu dhaaf barbaachisan yaada kenna. Katarzyna’n, ''yeroo durii dubartoonni dhiira tokko hawwachuudhaaf sagalee isaanii qal’isanii itti haasa’u, dhiyeenya kana garuu jijjiiramni mul’ateera,'' jedhan. Qorannoon yeroo dhiyoo Firaansitti dalagame akka agarsiisu dubartoonni dhiira jaalatanitti sagalee isaani gad-buusanii(furdisanii)itti haasa’u. Kanaanis ofitti amanamummaa fi bilchina himachuu yaaluu jedha. Dhiironnis warreen sagalee isaanii furdisanii haasa’an filataniiru. Qorannoon Firaansitti dalagame kuni biyyoota birootti hojjechuu dhiisuu danda’a taha yookiinimmoo nu hunduu akkaataa filannoo keenyaa suuta suuta jijjiiraa jiraachuu malla.	https://www.bbc.com/afaanoromoo/oduu-58415106
health	Koronaavaayiras: Gosti Covid-19 Deltaa jedhamu Itoophiyaa keessatti argame - Ministeera Fayyaa	"Saffisa baayyee ol-aanaaa ta'een kan tatamsa'uufi baayyee hamaadha jedhame gosti koronaavayirasii Deltaa jedhamu Itoophiyaa keessatti argamuu Ministeerri Fayyaa beeksise. Ministirri fayyaa Dr. Liyaa Taaddasaa haala koronaavaayiras Itoophiyaa keessa jiru ilaalchisuun ibsa yeroo kennanitti akka dubbatanitti, gosti Covid-19 haaraa isa kanaan dura ture caalaa hamaadha. Gosti koronaavaayiras Deltaa jedhamu, ""nama umurii hunda keessa jiru kan miidhu, dhukkuba cimaafi du'aafillee kan saaxiludha. Keessumaa ammoo warra hin talaalamiin irratti kan hammaatudha,"" jechuun ibsan. Gosti Covid-19 haaraan Itoophiyaa keessatti mul'achuu isaa qorannoon gaggeeffamaa akka jiru torbanoota dura ministirri fayyaa kun beeksisanii turan. Wiirtuun To'annoofi Ittisa Dhukkubaa Ameerikaa (CDC) akka jedhutti, gosti Covid-29 Deltaa jedhamu gosa vaayirasichaa isa kaan caalaa dachaan babal'achuu kan danda'uufi dhukkubbii cimaa kan qaqqabsiisudha. Gosti koronaavaayirasii inni haaraan kun namoota talaallii guutummaatti fudhatan irratti miidhaan inni geessisu gadi aanaa akka ta'e himama. Itoophiyaatti talaalliin weerara dhibee kanaa ittisuudhaaf taasifamu guyyaa jalqabeerraa kaasee hanga guyyaa kaleessatti namoonni miliyoona 2.5 ol ta'an talaalamaniiru. Akka Dr. Liyaan jedhanitti, torbanoota darban keessa biyyattii keessatti lakkoofsi namoota weerara koronaavaayirasiin qabaman, du'aniifi dhukkuba cimaaf saaxilamanii baayyisee dabalaa jira. Akka gabaasa guyyuu waa'ee Covid-19tti Wixata A L I Qaammee 1, 2013 qorannoon laaboraatoorii namoota 6,679'f taasifamee, namoonni 1,190 koronaavaayirasiin qabamuun isaanii mirkanaa'eera. Akka gabaasa guyyaa kanaatti namoonni koronaavaayirasiin qabaman 22  du'anii, 727 kan ta'an ammoo wal'aansa namoota dhukkubni itti cimeef taasifamu hordofaa jiru. Biyyattii keessatti hanga ammaatti namoonni koronaavaayirasiin qabaman 316,174 qaqqabeera. Gama biraan ammoo namoonni 285,904 ta'an dhibee kanarraa fayyaniiru. Biyyattii keessatti dhukkubni koronaaavaayirasii baayyee saffisaan daddarbuu itti fufeera jechuun ministeerri fayyaa torbanoota muraasa dura qajeelfamoota tarkaanfiiwwan of-eeggannoo ittisaaf fudhatamuu qabu jedhu foyyeessuun sirriitti hojiirra akka ooluuf ajajuun isaa ni yaadatama."	https://www.bbc.com/afaanoromoo/oduu-58478071
health	Vetnaam sodaa gosa Covid haaraaf jecha magaalaa Ho Chi Minh guutuu qorachuuf	Biyyi Veetnaam tatamsa'ina Covid haaraa qolachuuf, jiraattota magaalaa Ho Chi Minh guutuu qorachuufi tarkaanfii waliirraa hiiquu haaraa beeksisuuf jirti. Tarkaanfiin kun erga bakka amantii tokkotti vaayirasichi akka haaraatti tatamsa'e booda beeksifame. Veetnaam Koronaa to'achuun milkaa'ina guddaa kan agarsiifte tahus, dhiyeenya kana garuu lakkoofsi olka'aa jira. Guyyoota dhuma torbee gubbaa, gosti vaayirasichaa ''daran balaafamaa ta'e'' biyyattii keessatti argamuu aangawoonni akeekkachiisan. Mootummaan biyyattii, gosti haaraa argame kun amaloota gosoota haaraa Indiyaafi UKtti argaman kan ofkeessaa qabuufi salphaatti qilleensaan daddarba jedha. Biyyattiin haga ammaa lakkoofsa namootaa vaayirasichaan qabamanii 7,000 wayita galmeessitu, 47 ammoo lubbuu dhabaniiru. Kanneen keessaa dhiyeenya akka haaraatti erga ka'ee booda kan qabaman walakkaa ol tahu. Tatamsa'inni magaalaa Ho Chi Minh keessa ka'e ammaa kun, mishinii Kiristaanaa keessa kan kahe oggaa tahu, lakkoofsi 125 galmaa'eera. Kunis lakkoofsa magaalattiitti glmaa'e keessaa gara caaludha jechuudha. Kanneen dhiyeenya mana amantaa kana jiran kan qorataman oggaa tahu, uggura sochii jalas jiru. Kana hordofees aanga'oonni uummata magaalattii miiliyoona 13 hunda qorachuuf karoorsaniiru. Guyyaatti namoota 100,000 kan qoratan oggaa tahu, kunis ji'oota afur kan fudhatu taha. Qorannoo kana qofa osoo hin taane, guyyaa Wiixataa eegalee tarkaanfiiwwan dhorkaas magaalattiitti guyyoota 15f kaa'amaniiru. Suuqiiwwaniifi manneen nyaataa cufamaniiru. Iddoowwan amantiis cufamanii turu. ''Guutuu magaalattiitti sagantaan namoota 10 ol hirmaachisu kamuu dhorkameera. Lakkoofsa kanas gara shanitti gadi buusuuf karoorri jira,'' jedhe ibsi mootummaa. Yeroo jalqabaaf 2020tti vaayirasichi Chaayinaa keessaa babal'achuu wayita eegaletti, biyyi Veetnaam hatattamaan tarkaanfii fudhatte. Lammiilee biyyatti deebi'an alatti. daangaashee guutummaatti cufte. Kanneen gara biyyaa galan hundas adda baasuun, qoratte. Kana malees namoota tuttuqqaa qabu jedhamanii shakkaman faana dhawuun, qorachuufi adda baasuu eegalte. Wayita ammaa mootummaan biyyattii vaayirasichi deebi'ee akka hin kaane, sagantaa talaallii bal'inaan akka itti fufuu dhiibbaan irra gahaa jira. Biyyattiitti haga ammaa namoota miilyoona tokkoo ol tahantu yoo xiqqaate talaallii doozii tokko fudhate - kunis lakkoofsa uummataa biyyattii keessaa %1 jechuudha.	https://www.bbc.com/afaanoromoo/oduu-57304555
politics	Manni murtii gaazexeessitoota AP baatii afuriif hidhamaniif mirga wabii kenne	"Baatii afuriin dura gaazexeessitoonni Asooshiyeetid Pirees humnoota nageenyaan qabamanii dhimmi isaanii mana murtiitti ilaalamaa ture wabiin akka gadhiifaman murteeffameera. Gaazexeessaa Amiir Amaaniifi ogeessi kaameeraa Toomaas Ingidaa garee shororkeessaa waliin quunnamtii uumaniiru jedhamuun ture ji’oota afuriif hidhaa kan turan. Murtee kennameen booda obboleessi quxisuu Amiir, Naadiir Amaan obboleessa isaa Amiiriin hiiksisuuf qarshii wabii gaafatame kaffaluuf maatiin yaalii gochaa jira jedheera. Haatahu malee ol-iyyannoon irratti gaafatama yaaddoo jedhu akka qabaniifi karaa isaanii garuu murtoon kennamee ni raawwatama abdii jedhuun haala barbaachisu guutaa akka jiran himeera. ‘’Durumaanuu hidhamuun isaan irra hin turre. Hojii isaanii dha hojjechaa turan. Haatahu malee ji’oota afran dabran haqa malee hidhamanii turaniiru. ""Murtoo manni murtii amma kenneen maatiin gammadoodha. Yeroo hamaa dabarsine turre,’’ jechuun Naadiir dhiibbaa hidhamuun obboleessa isaa isaan irraan gahe  BBCtti himeera. ""Gaazexeessaa Amiir Amaan Kiyaaroo mirgi wabii eegamuufi isaatti gammadneerra, mana hidhaatii hidhaa guyyoota 129 booda ni gadhiifama jennee hawwiin eegna,"" jedhan gulaaltuu Olaantuun AP Juulii Pees akka APn gabaasetti. ""Haata'u malee himatni irratti banamuu baatus qorannoon poolisiin irratti eegale itti fufa,"" jedhan. Gaazexeessitoonni kunneen A.L.I Sadaasaa16-18 Finfinneedhaa bahuun godina Shawaa Lixaa aanaa Midaaqanyiitti sochii hidhattoota Waraana Bilisummaa Oromoo waraabuu fi ajajoota isaanii dubbisuun booda erga Finfinneetti deebi'anii booda ture to'annoo jala kan oolan. To’annoo jala ooluun isaanii garuu guyyootaan boodadha ifatti himame. Gabaasa miidiyaa mootummaa irratti dhiyaateen, gaazexeessitoonni kunneen,’’garee shororkeessaa beeksisuuf hojjechaa turan,’’ jedheera poolisii. Dhaabbanni gaazexeessitoonni kunneen keessaa hojjetan Asooshiyeetid Pirees ibsa baaseen himannaa isaan irratti dhiyaate kuffiseera, ""Amiir kan irratti qiyyaafatame hojii gaazexeessummaa gatii hojjeteef tahuun ifaa dha,’’ jedheera. ‘’Amiir lola Itoophiyaa keessa jiruun hojii hunda ilaallatu gaazexeessaa hojjechaa ture dha,’’ jedheera ibsi bahee ture. Waraanni Itoophiyaa yeroo itti abaasee turetti labsii yeroo muddamaa kaa’ame hordofee Amiiriif Toomaas dabalatee gaazexeessitoonni baayyee humnoota mootummaan qabamanii otoo himanni irratti hin banamiin hidhaa irra turaniiru. Gaazexeessitoonni kunneen labsii yeroo muddamaa wajjin wal-qabatee hidhamanii erga turaniin booda baayyeen isaanii bilisaan gadhiifamaniiru. Amiir Amaaniifi Toomaas Ingidaanis otoo himantni irratti hin banamiin turanii, dhimmi isaanii mana murtiin ilaalamaa turee, har’a manni murtii wabiin akka gadhiifaman isaaniif murteesseera. Dhaabbanni mirga gaazeseessitootaaf falmu ‘CPJ’n gabaasa baaseen Itoophiyaan biyyoota Afrikaa, Sahaaraan gadi jiran keessaa gaazexeessitoota hidhuun Ertiratti aantee sadarkaa lammaffaarra jiraachuu himee ture."	https://www.bbc.com/afaanoromoo/oduu-60917284
politics	Waraana Tigraay: Humnootiin Tigraay magaalota Allaamaaxaa fi Kooram to'atan	Humnootni Tigraay magaalota Kibba naannichaan daangaa naannoo Amaaraatti siqan Allaamaaxaa fi Koram to'annoo isaanii jalatti deebisuu jiraattonni himan. Magaalotni kunneen baatilee saddeet dura osoo waraanni Tigraay hin eegaliin naannoo Tigraay jalatti bulaa turan. Battala lolichi eegaletti humnoota Amaaraan to'atamanii baatilee saddeetiif naannoo Amaaraa jalatti bulaa turan. Kooram Maqaleerraa kallattii Kibbaatti kiilomeetira 170 fagaattee kan argamtu yoo ta'u, Allaamaaxaan ammoo Koram irraa kiiloomeetira 20 qofa fagaatti. Allaamaaxaan gama Kibbaatiin magaalaa ishee guddoo daangaa naannoo Amaaraatti dhiyoo jirtudha. Dubbi himaan TPLF Geetaachoo Raddaa, 'amma magaalaa Allaamaaxaa keessan jira' jechuun Kibxata waaree booda fuula tiwiitarii isaarratti barreesse. Jiraattonni magaalaa Allaamaaxaa maqaan isaanii akka hin dhahamne gaafatan lama humnootni TPLF Wiixata halkan keessaa sa'aa 5 irratti Allaamaaxaa to'achuu BBC'tti himaniiru. Magaalaan Allaamaaxaa harka humnoota Tigraayitti kan kufte lola jabaa gandoota dhiyeenya magaalattii jiram sadi keessatti taasifameen booda ta'uu jiraattonni ni himu. Mootummaan federaalaas ta'e kan naannoo Amaaraa magaalotni kun to'annoo humnoota Tigraay jala galuu ilaalchisee waan jedhan hin qaban. Dubbi himaan Raayyaa Ittisa Biyyaa Itoophiyaa Koloneel Geetinnat Adaana, magaalaan Kooram harka eenyuu akka jirtu ilaalchisuun gaaffii Rooyitarsi dhiyeesseef kallattiin deebisuu baatanis, ''nuti waraana dhaabuu labsineerra,'' deebii jedhu barreeffamaan deebisaniif. Mootummaan Itoophiyaa torbanoota muraasa dura loltoota isaa Maqaleedhaa akka baasee fi ofumaasaatiin addatti waraana akka dhaabe ibsee ture. Yeroo sanatti TPLF haasaan dhukaasa dhaabuu jedhu ''qoosaadha,'' jedhee ture. Rooyitarsi magaalaan Kooram humnoota Tigraayiin to'atamuu ofiisaatii adda baasuu baatus, waraanni akka ture garuu nama duraan magaalattii jiraachaa turanii fi amma magaalaa Finfinnee jiran irraa mirkaneeffateera. Yeroo ammaa kana tajaajilli bilbilaa fi intarneetii naannawa sanarraa adda citus, maatii nama kanaa kan ta'anii fi magaalaa Kooram kan jiraatan, waraana dheessanii bakka bilbilli itti hojjetu deemuun akka itti himan dubbataniiru. Waraanni ji'oota saddeet dura mootummaa federaalaa fi paartii naannoo Tigraay bulchu TPLF gidduutti dhalate, jalqabee torban saditti mootummaan federaalaa Maqalee akka qabatee fi mirgaan akka gale ibsatus waraanni garuu adda hin cinne. Naannoon Amaaraa amma dura haleellaa TPLFn irratti aggaamame ofirraa qolachuuf qophii gahaa gochuu isaa ibsee ture. Yeroo ammaa TPLF magaalaa guddoo naannoo Tigraay Maqalee dabalatee kutaalee naannochaa hedduu to'atus, kallattii Lixaa fi Kibbaan iddoowwan bulchiinsa naannichaa jala turan naannoo Amaaraan qabaman to'achuuf socho'aa jira. Daangaan naannoo Tigraay bakka waraanaan dura tureetti hanga deebi'uutti fi deeggarsi namoomaa namoota akka qaqqabu daandiileen geejjibaa saaqaa hanga ta'anitti waraana akka itti fufan Obbo Geetaachoon Rooyitarsitti himaniiru. Naannoon Amaaraa bakkeewwan kunneen kan duraan na jalaa fudhatamaniidha jechuun, gaaffiin TPLFn kaa'aa jiru fudhatama kan hin qabneefi lafa Amaaraati jechuun deebii kenneera. Waajjirri Badhaadhiinaa Naannoo Amaaraa ibsa dhiheenya kana baaseen, ''Walqaayiti, Xagadee, Seetit Humaraa, Xalamtii fi Raayyaan naannoolee Amaaraa haarsaadhaan bilisa baafannee ta'u irra deebiin ni beeksiifna,'' jedhee ture. TPLF gamasaatiin ibsa kan mootummaa Tigraay jedheen akka himeetti, ''Humnootiin Addaa Amaaraa ta'ee milishoonnii fi hidhattoonni lafa Tigraay keessa jiran hundi haalduree tokko malee gadhiisanii akka bahan,'' jedheera. Kun yoo hin taane ammo tarkaanfii barbaachisu fudhachuuf kan dirqamu ta'u ibse. Motummaan Naannoo Amaaraa ammoo ''Ummata Amaaraa ummata Tigray waliin walitti buusuuf holoola sobaatiin ummata kakaasaa jira. Milishoota Amaaraas gara daangaa Tigraayiitti dhiyeessaa jiru,'' jedhee ture. Naannoo Amaaraa gama isaatiin, akkaawuntiiwwan baankii ''Duula Jiraachuu Kabachiisuu'' jedhuun koree walitti qabaa qabeenyaa naannichaatiin saaqeen, jiraattoonni kan isaaniif danda'ame akka gummaataniif waamicha dhiyeesseera. Pireezidaantiin Naannoo Amaaraa Obbo Aganyahu Tashaagar guyyaa Wiixata kaleessaa ''Duula Jiraachuu'' jedhaniin kana akka deeggaraniif ummataaf waamicha dhiyeessan. ''Dhalattoonni Amaaraa fi Itoophiyaannoonni wayita ammaatti waraana ifatti TPLF ummata Amaaraarratti labseen qabsoo jiraachuu gaggeessaa jirra. Duula kanas waan isiniif danda'ame hundaan akka deeggartanan isin gaafadha,'' jechuun toora tiwiitara isaanii irratti barreessaniiru. Mootummaan Ameerikaa ibsa karaa dubbi himaa dhimmoota Alaa isaa Need Piraayisiitin dabareen, gabaasni waraanni lixa Tigraayiitti itti fufuu yaaddoo akka qabsiise ibse. Waraanichi itti fufuun ammoo deeggarsa namoomaa naannichatti jiraattoota miidhamaniin gahuuf taasifamu kan danqu ta'u dubbi himaan kun dubbatan. Dabalataanis himni raayyaa Itoophiyaa, humni ittisa Tigraay fi humni addaa naannoo Amaaraa faayidaa namoota naagaa fi tokkummaa biyyattii eegsiisuuf jecha waliigaltee dhukaasa dhaabuu irratti waliigalame irra akka gahaniif dubbi himaan kun gaafataniiru. Qaamooleen hidhatan hundinuu namoota nagaa eeguu dabalatee, dirqama labsiiwwan namoomaa hawaasa addunyaatiin ka'aman akka bahan akeekkachisaniiru. Ibsa kanaanis qaamooleen mirgoota deeggarsa namoomaa fi sarbama mirgoota mnamoomaa raawwatan gaafatamu qabus jedhaniiru. ''Knaan dura irra deddeebiin akkuma jennee, daangaalee Itoophiyaa keessaa humnaan geeddaruuf yaaluun fudhatama hin qabu. Gaaffiiwwan biyyaaleessaa akkasii kunneen hiikamu kan danda'an uummataan. Ummannii yoo mariifi waliigaltee irra gahee qofaadha. Afaaan qawweetiin kan ta'u miti,'' jedheera. Waraannii Naannoo Tigraayiitti jiraattoota miiliyoona lama ta'an bakka jireenyaasaanii yoo buqqaasuu kanneen kuma 400 ta'an ammo beelaaf saaxileera. Dhaabbanni Sagantaa Nyaataa UN jalqaaba torban kanaarratti fee'umsii deeggarsa namoomaa naannoo Tigraayiif erge Maqalee galuu ibseera. Deeggarsi tobana lamaan booda yeroo jalqabaatiif qaqabee kunis konkolaataawwan fe'uumsaa 50 minyaan nyaataa meetirik toonii 900 fi meeshaalee barbaachisan kan biraa qabachuun himameera. Haata'u amlee haala rakkina naannicha keessa jiruutiin deeggarsi dhiyaatu dachaan guddachu akka qabulleen himameera. Naannoo Tigraay kan ummanni miliyoona afurii ol deeggarsa yeroo atattamaa itti barbaaduutti, nyaanni meetiri toonii kuma 10 fi boba'aan liitirii kuma 150 torbaniin qaqabuu akka barbaachisu dhaabbatichi himeera. Daandiiwwan Tigraay dhaqan gurguddonni kan cufaman yoo ta'u, riqichiwwan gurguddoonni lamas tajaajilaan ala ta'usaanii Rootitarsi gabaaseera. Erga Maqaleen humnootii Tigraayiin deebiite to'atameen kaasee tajaajjilli telekomunikeshinii, baankiifi tajaajiloonni bu'uuraa kan biraas addaan citaniiru. TPLF motummaan jidduugalaa deeggarsa namoomaa danqaa jira jechuun kan himatu yoo ta'u, motummaan Itoophiyaa gama isaatiin misoomaalee bu'uuraa ijaaraan jira jedheera. Naannoo Tigraayitti baatii Caamsaa ALI 22, 2013 irraa kaasee balaliinsii kamiyyuu kan adda cite yoo ta'u, motummaan gama isaatiin qaamoolee deeggarsa namoommaa dhiyeessuuf barbaadan kamiifuu heeyyama addaa akka kennuufi balaliinsiiwwansi Waxabajjii 28, 2013 irraa akkka eegalan himunsaa ni yaadatama. Motummaan Itoophiyaas balaliinis deeggarsa namoommaa haala addaatiin hayyaamee  kan hindhorkamnee fi wayita ammaattis imaltoota sagantaa Nyaata Addunyaa gara Tigraayiitti geessuuf balaliinsiiwwan lama akka heemamaniif gaafatamu ibseera. Waraanaa Motummaan Itoophiyaa fi humnootii TPLF jidduutti Sadaasa 4, 2020 irraa kaasuun gaggeessaniin lammiileen nagaa kumaatamaan lakkaa'aman fi loltoonni lakkoofsaa hinbeekamne ajjeefamaniiru. Torbaan muraasaan duras motummaan federaalaa labsii dhukaasa dhaabuu addatti labsuun lotootsaa magaalaa Maqaaleetii akka baasee ibsulleen, TPLF ammo Maqalee humnaan to'achu dubbateera. Minister Deetaan Ministira Dhimma Alaa Itoophiyaa Ambaasaaddar Reedwaan Huseen, mootummaan akka labsii dhukaasa dhaabuu labsuuf haalota dirqamsiisan tibbana ibsaniiru. Haalota isaan akka sababaatti ibsan keessaa inn ijoon, qondaaltonni siyaasaa fi waraanaa TPLF ajjeefamuu fi kaan qabamuu, akkasumas kanneen hafan to'achuuf waraana itti fufuun akka hin barbaachisneedha. Hojiin qonnaa jiraattota naannochaa jalaa akka hin gufanne, jaarmiyaaleen deggersaa danqaa malee namoota rakkatan akka qaqqaban, akkasumas waraana Kanaan kan miidhamu uummata Tigraay ta'uu fi nagaan uummatichaaf ni barbaachisa kanneen jedhanis haalota mootummaan Itoophiyaa dhukaasa dhaabuuf akka sababaatti kaa'eedha. TPLF waliigaltee dhukaasa dhaabuu kanatti kan amanu ta'us, garuu qabxiilee akka haaldureetti kaa'e keessaa loltoonni Eertiraa fi hidhattoonni Amaaraa naannocha gadi dhiisanii bakkasaanii duraaniitti akka deebi'aniidha. Dhiittaawwan mirga namoomaa naannocha keessatti raawwataman qaama walabaan akka qorataman, akkasumas tajaajilli telekoomii, ibsaa fi geejjiba xiyyaaraa dabalatee tajaajiloonni misoomaawwan bu'uuraa adda citanii turan akka bakkatti deebi'anis gaafateera TPLF.	https://www.bbc.com/afaanoromoo/oduu-57819231
health	Miira fuunfachuu dhabuu waliin dhalachuu: 'Nyaanni foolii akkamii akka qabu hin beeku'	"Nuti foolii gaarii jennu fuunfachuu dandeenta ta'a- kan namoota murtaa'oo waliin wal qabate yookiin foolii nyaataa beekta haa ta'uu. Gaabireellaa Saandaris miira fuunfachuushee fayyadamtee hin beektu akkasumas miidhaan kun funyaansheerra geesseen ol miidheeraan. ""Nyaanni foolii akkamii akka qabu hin beeku. Dhugaatii ho'aa ta'e yookiin waan mi'aawufi nama gubu dhandhamuu hin danda'u."", jechuun shamarreen ganna 22 BBC'tti himteetti. Kun taatee namoota hedduu mudatu miti. Addunyaarraa namoota %5 rakkinna fuunfachuu qaba. Ta'us garuu miiraa fuunfachu qabaachuu dhabuun dhiibbaa garagaraa geessisuu danda'a- miidhaa miiraafi qaamaa geessisuu danda'a jedha qorannoon. ""Waan tokko fuunfadhee hin beeku. Maatii kiyya keessaa namni rakkoo akkanaa qabu hin jiru.- anaafi obboleettii kiyya qofa- kanaafuu waan sanyiidhaan dhufe ta'uu hin oolu."" Gabireellaan yeroo daa'ima turte piroojektii mana barnootaa keessatti hojjataman keessatti ""adda baafamuushee"" ni yaadatti. ""Waa'ee miiraa ture namoonni hundinuu waa'ee waan wayii fuunfachuu dubbachaa turan. ""Yeroo san ture fuunfachuu akka hin dandeenye kan beeke. Namni hundi fakkeenya kennaa ture ani garuu maaltu adeemaa akka ture hin beeku ture."" ""Sodaa ibiddaa qaba. Sodaa ibiddaa waan qabuufi waan tokko fuunfachuu waan hin dandeenyeef yeroo manni gubatu bakka jiruu ol hin ka'u,"" jetti. ""Yeroo ijoollummaa kiyyatti wanti kun baay'ee na miidhe amma garuu itti bareera."" Gabireellaan sababa gahaa ta'eef gaazii yookiin aaraa fuunfachuu dhabuunshee rakkoo gudda ta'ee waan tokko tokko adda baafachuu dhabuusheef sababa jedhu Prof Kaarl Fiilpoot. ""Yeroo tokko manatti osoo nyaata bilcheessuu nan yaadadha. Haati tiyya dhuftee manni guutuun hafuuraa gaazii akka qabu natti himte. Kun baay'ee waan nama yaachisu. ""Wantoota akkaanaa osoo sodaadhu guddadhe. Ammatti yeroon argu baay'een of eega."" Hafuuraa alaa qofa miti kan fayyadu- qorattoonni UAE qulqullinni dhuunfas ""saalfiifi sodaadhaaf sababa"", jedhu.  Sababni isaas hirmaattonni ofiisaaniitiyyuu of fuunfachuu hin dandeenye. Akka dargaggeettii tokkotti Gabireellaan furmaataa fide. ""Maatiin kiyyaafi ani jechoota ittiin walii gallu uumne. ""Kanaafuu hiriyyoota kiyya waliin yeroo gara manaa galuufi hafuura badaa qabaadhu natti himanii saffisaan rakkoo jiru hiika."" Ammatti Gabireellaan shubbistuudha. ""Shittoofi wantoota akkasii qabaadhee hin beeku. Wantoonni babbareedoo akka abaaboo yookiin saamunaan hafuuraa gaarii qaban qalbii kiyya hatanii hin beekan. ""Guyyaa guyyaadhaan waan shubbisuuf doodiraantii garuu nan fayyadama waan akkasii jaalachuu baadhus,"" jetti. Waan kanaa dubbachuun nama qaanessa ta'a Gabireellaan garuu wanti kun waan nama qaanessu miti jetti. ""Hiriyyootaafi namoota cinaa kiyya jiran waliin bilisaan dubbadha- namoonni akka ati hafuuraa gaarii hin qabne akka sitti himaniif. ""Yeroo baay'ee namoonni cinaa kiyya jiran akka ani fuunfachuu hin dandeenyee akka beekan barbaada. Kanaafuu akkas jedhan 'Maaloo natti himaa'. ""Namoota na cinaa jiran miirri gaarii hin taanee bakkaa itti dhagahamu mannaa beekuu naa wayya."" Gabireellaan wantoota fuunfachuu barbaadii laata? ""Wanta asiin dura hin beekne waan ta'eef waan barbaadu miti. Waan dhabeeru hin beeku. ""Garuu beekuu barbaada akkasumas miira wantoota dhandhamuu."""	https://www.bbc.com/afaanoromoo/oduu-51291847
sports	Saayidoo Maanee: Taphataan sarara fulduraa Liivarpuul fi Seneegaal Caf'dhaan taphataa bara 2019 jedhame	"Taphataan Liivarpuul Saayidoo Maanee Federeshinii Kubbaa miilaa Afriikaa kan ta'e Caf'dhaan taphataa cimaa bara 2019 jedhamuun badhaafame. Taphataan sarara fulduraa Liivarpuul waahila isaa taphataa garee biyyaaleessaa Igpitii fi Liverpuul Mohaammad Saalaa fi taphataa Maanchistar Siitii fi garee biyyaaleessaa Aljeeriyaa kan ta'e Riyaad Mahreez dursuun badhaasicha fudhate. Maaneen, 27, kilabii Liivarpuuliif bara dorgommii 2018- 2019 irratti Shaampiyoonsi liigii akka mo'ate kan gargaare yoo tahu taphatoota waliigalaa irratti galchii 30 kilabiisaaf galcheera. Bara dorgommii 2019-20 irratti goolii 15 galcheera- Liivarpuul garaagarummaa qabxii 13 Piriimeer Liigii Ingliiz dursaa jira. ""Badhaasa kana injiffachuu kiyyaan baay'ee gammadeera. Kubbaan miilaa hojii kiyya, kanaaf nan jaaladha, "" jedhe Maaneen. ""Maatii kiyya, hirriyoota kiyya, garee biyyaaleessaa, Federeshiinichaafi kilabii Liivarpuul galateeffachuu barbaada. Guyyaan kun anaaf guyyaa addaati."" Maaneen badhaasa isaa saganataa Hurghada'tti gaggeeffameerratti fudhateera. Saganticharratti taphataan waggoota lamaan darban badhaafame Mo Salaanis ta'e kadhimaman biroo Mahreez hin argamne. Maaneen waggoota sadi darbaniif kadhimamaa ta'uun kan filatame yoo ta'u badhaasa kana seenaa taphataa kilabii Liivarpuul duraanii sarara jidduu El Hadji Diouf kan bara 2002 badhaafametti aanee badhaasicha fudhachuu barbaada ture."	https://www.bbc.com/afaanoromoo/oduu-51030711
politics	Hidha Haaromsaa: Lammiileen Itoophiyaa dubbii Tiraamp mormuun Landanitti hiriira bahan	Lammiileen Itoophiyaa dubbii dhiheenya pireezidantiin Ameerikaa waa'ee Hidha Haaromsaa ilaalchisuun dubbataniin aaran Kamisa kaleessaa biyya Ingiliizi, magaalaa Landanitti daanditti bahuun mormii isaanii dhageessisan. Pireezidant Tiraamp torban darbe yeroo haariroo tolfachuu Israa'elii fi Sudaan ifoomsan ture ''Masriin hidha Abbayyaa ni rukutti,'' jechuun kan dubbatan. Dubbiin isaanii kuni Itoophiyaa mufachiiseera. 'Dorsiifni dhimma Hidha Abbayyaarratti taasifaman seera idil-addunyaa kan cabsaniidha' jechuun Itoophiyaan Tiraampiif deebiste. Kanneen Landanitti gaafa Kamisaa hiriira bahan Tiraamp dubbii ''maal na dhibde'' dubbataniif ''dhiifama'' gaafachuu qabu jedhan. ''Dubbii dhihoo waa'ee hidha Abbayyaa dubbatanif dhiifama jechuun deeggarsa Itoophiyaaf kennamuuf ture qaban akka itti yaadan gaafanna,'' jedha ibsi waldaan lammiilee Itoophiyaa UK jiraatanii baase. Hidhi Itoophiyaan ijaaraa jirtu biyyoota yaa'a laga Abbayyaa kan ta'an Masrii fi Sudaan waliin muddama keessa ishee galcheera. Birrii biiliyoona 100 oliin hidhi ijaaramu kuni hidha bishaanii elektirikii maddisiisuu fi Afrikaa keessaa guddicha ta'a jedhamee eegama. Tiraamp dubbii dubbataniin Itoophiyaan waliigalteetti isaan akka jaarsummaatti hirmaatan irratti Itoophiyaan waliigaluun akka mallatteessitu barbaadu. Itoophiyaan garuu fedhii biyyaalessaa dhiiba jechuun itti dhiisuu ishii ibsuun ni yaadatama. Guraandhala darbe Itoophiyaan marii Waashingitan biraa erga haftee booda yeroo ammaa Gamtaan Afrikaa (AU) marii biyyoota sadanii harkaa qaba.	https://www.bbc.com/afaanoromoo/oduu-54735214
technology	Chaayinaafi Raashiyaan Addeessarratti buufata hawaa ijaaruuf waliigalan	Ejensiin Qorannoo Hawaa Raashiyaa akka ibsetti, Bulchiinsa Qorannoo Hawaaa Biyyaalessaa Chaayinaa wajjin waliigalteen buufata qorannoo dirra Addeessaafi Orbitirratti ykn iddoo lachuutti ijaaruuf karoorsan. Ejeensiin Qorannoo Hawaa biyyoota lamaanii akka himanitti, biyyootni biroos  buufatalee qorannoo ijaaramuuf jiran kanatti gargaaramuu ni danda’u. Raashiyaan ganna 60ffaa xiyyaara samii dhala namaa qabate yeroo jalqabaaf gara hawaatti ergite kabajuuf wayita qophirraa jirtutti oduun kun dhaga’ame. Buufanni qorannoo saayiinsiif dirra Addeessaarratti ijaaramu kun aburraafi itti fayyadama Addeessaa dabalatee, qorannoo saayinsaawaa bal’aa gaggeessuuf akka oolu Ejensiin Qorannoo Hawaa biyyoota lamaanii ibsaniiru. Ibsi Afaan Madariiniin bahe, ’’Chaayinaafi Raashiyaan muuxannoo saayiinsii hawaarratti kuufatanitti gargaaramanii, meeshaalee qorannoo hojjachuufi teeknoloojii qorannoo hawaatti qindoominaan wajjin fayyadamuun wixinee ijaarsa Buufata Qorannoo Hawaa Idil- Addunyaa waloo ni hojjatu,’’ jedha. Ibsichi akka jedhutti, biyyoonni lamaanuu buufata qorannoo kana karoorsuu, wixinessuufi hojiitti hojjachuurratti waltumsu. Sagantaa Qorannoo Hawaa Chaayinaa kan xiinxalu ogeessi Chin Laan  jedhamu AFPtti akka himetti, pirojeektii ‘’barbaadamudha’’. Tumsa pirojeektii qorannoo hawaa sadarkaa idil-addunyaa isa guddaa ta’e jechuun ibse xiinxalaan kun. Chaayinaan qoodni aburraa hawaarratti qabdu kan biyyoota kaan wajjin wal biroo wayita madaalamu dhiyootti kan dagaage yoo ta’u, xiyyaarri hawaa ‘Chang'e-5’ jedhamtu   biyyattiin gara Addeessatti ergite dhagaa fi biyyoo Addessarra funaanuun Mudde darbe gara dacheetti deebiteetti. Xiyyaarri Hawaa kun milka’inaan ergama ishee xumuruun Chaayinaan dandeettiin qorannoo hawaa keessatti qabdu dabalaa dhufu mul’ise. Qorannoo hawaa jalqaba kan bu’uuressite Raashiyaan waggoota dhiyoon asitti dursummaan qabdu Ameerikaa fi Chaayinaan irraa fudhatameera. Bara darbe Ispees X rokkeetti furguggisuutti milkaa’uun, Raashiyaan kanaan dura  qorattoota hawaa gara Buufata Qorannoo Hawaa gessuu addatti dhuunfataa kan turte dhabiisisuun ni yaadama. Ameerikaan bara 2024tti dhala namaa ji’arra deebistee akka qubsiiftu beeksiteetti. Sagantaa Artimis jedhamu kanaan dhiira fi dubartii dirra Addeessaarra qubsiisuuf karoorfameera	https://www.bbc.com/afaanoromoo/oduu-56349017
sports	Wantota shan Waancaa Addunyaa 2022 'uggum kubbaa miilaa' jechisiisan	Waancaa Addunyaa 2022 irratti walumaagalatti taphawwan 64 gaggeefamanii, gooliiwwan 172 galaniiru. Qophii cidha guddaa waggootaaf Qaataar taasisaa turteefi hedduu dinqisiifame kun Arjentiinaa warra Liyoneel Mesii mushurroo taasisuun goolabame. Arjentiinaan kuftee ka’aa xumura waancaa irra gahuun ishee hedduu ajaa’iba ture. Garee Sa’ud Arabiyaatiin gaafa mo’amtee wanta namni hin eegiin mudate maaltu kana geessi jedhee yaadee jira. Kana qofa miti taphni dhumaayyu sa’aatiin dabalataa gargar isaan baasuu dadhabee hanga peenaaliitiidhaan Faransaay mo’attee Shaampiyoonaa taatutti diraamaa taa’umsatti osoo hin taane dhaabatanii ilaalan. Uggum kubbaa miilaa! Waancaan Addunyaa kun Argentiinaaf sadaffaadha- wagga 36 booda kan argatteedha. Isa bara 1986 Diyaagoo Armaandoo Maraadoonaatiin addunyaa ajaa’ibsiiste; kan ammaa kanaan ammoo Liyooneel Mesiitu harka afaan nama kaawwachiise. Mesiin kubbaa miilaan bakka itti hin milkaa’iin hin qabu, waancaa dachaafi kaasuun guurrateera. Shaampiyoonaa Awurooppaa, La Liigaa Ispeen, Kilaba Firance, PSG amma keessa tapahataa jiruun ma’ataa ture, mo’achaa jiras. Ballan dOr si’a torba mo’achuurraa kaasee manni Mesii badhaasawwan kubbaa miilaa gurguddoon dhiphateera. Garuu Waancaa Addunyaa biyya isaa Arjentiinaa waliin osoo hin argatiin waan tureef milkaa’ina isaa kubbaa miilaan dirbaba jalaa taasiftee turte. Amma garuu ni milkaa’e! Nilsan Gireesnoot dorgommii Waancaa Addunyaa 2022 kanarratti wantota turan xiinxalaa ture. Waancaan Addunyaa 2022 kun waqtii akkasii kana keessatti, birraan darbee bonatti seenaa wayita jiru (Sadaasaa fi Mudde) keessa gaggeeffamuun isaa adda isa taasieera. Kun ammoo kan ta’eef haalli qilleensaa ykn ho’i Qaataar waqtii duraan qophaa’u Waxabajjiifi Adoolessa keessatti akka malee waan dabaluuf taphaaf waan hin mijoofneefidha. Kun ijoo dubbii ta’aa turus, Qaataar garuu waqtii duraan ture irraa akka jijjiiramuuf gochuun qilleensa biyyattii ho’aa ta’es sirreessitee qophii addaa qopheessuun milkoofteetti. Wanti biraan qophii Waancaa Addunyaa 2022 kana adda godhu yeroo jalqabaatiif Baha Giddu-galeessaa biyya Arabaa keessatti qophaa’uu isaati. Kanaan alatti wantonni yaadataman biroo shan kunooti: Dorgommii Waancaa Addunyaa Qaataar qopheessite kana keessaa gareen 15n osoo hin eegamiin mo’aman kan aarii guddaatiin xumuraman ture. Dorgommichi jalqabamee guyyaa sadaffaa irratti dhumarra Shaampiyoonaa Addunyaa kan taate Arjentiinaan garee Sa’ud Arabiyaatiin 2-1 mo’amte. Kun biyyattii qofa osoo hin taane warra kubbaa beekaniifi xinxalaniyyu naasiseera ykn ajaa’ibeera. Ariin biraan ammoo biyyi Afrikaa Morookoon tapha ramaddiifi nuusa xumuraa keessatti biyyoota Awurooppaa keessatti kubbaa miilaan kan gitu hin jirree duraafi duubaan Ispeenii fi Poorchugaaliin lafaan dhoofte. Yoom kana qofa. Waancaa Addunyaa mo’achuun biyyi itti dhiyaateeru kan hin jirre Biraazil ammoo Kirooshiyaatiin mo’amte. Biyyi Afrikaa Kaameruunillee barana Biraaziliin mo’achuun seenaa galmeeffatteetti. Warra tilmaama cimaa ofiif kennanii kun aarii mogolee nama buusu ta’ee darbeera kun martinuu. Nilsan Gireesnoot xiinxala isaatiin aariin yeroo seetoo itti dhalu jira jedha. Keessumaa gareen ykn biyyi gara jalqabaa mo’aman seetoo keessa galuun ramaddiifi tapha itti aananitti dogoggorawwan sirreessuun itti deemuu qofa osoo hin taane seetoofi icciqiidhaan dhiyaatu jedha. Kanaaf ammoo waancaa kan fudhatte Arjentiinaan fakkeenya gaariidha. Tapha Waancaa Adunyaa 2022 kana irratti kubbaan qixaan gooliitti dhiitame 1,458 qofa ture. Kun ammoo erga bara 2002 as isa baayyee gadi aanaadha jedha Nilsan Gireesnoot. Waancaa Addunyaa bara 2014 kan Biraazil qopheessite irratti kubbaan gara gooliitti yaalame 1661 ture. Kana jechuun kan bara kanaa gadi bu’eera jechuudha. Kan baayyee gara gooliitti dhiitame xiqqaatus garuu gooliin akka bokkaatti roobuu hin dhorkine. Bara kana gooliiwwan 172 lakkaa’amuun erga Waancaan Addunyaa biyyoota 32 hirmaachisuu jalqabee bara 1998 as isa olaanaadha jedhameera. Waancaa Addunyaa 1998 fi 2014 irratti goolii walqixatu lakkaa’ama, kunis 171 ture. Waancaa Addunyaa 2022 kana irratti kan kanaan duraa afran darban caalaa gooliiwwan lakkoofsifaman harki caalan bakka gooliitti dhiyoo ta’e peenaaliitii keessaati. Waancaa Addunyaa 2022 kana irratti abbootiin murtii kaardiiwwan kelloo 227 agarsiisaniiru. Kun ammoo erga 2010 as isa guddaadha jedhameera. Kun ammo abbootiin murti kubbaa miiilaa dhimmanii taphachiisu jedha Nilsan Gireesnoot. Kaardiin diimaa agarsiifaman garuu afur qofa ture. Kun Waancaa Addunyaa Raashiyaan qopheessite irratti agarsiifameen walqixa. Haata’u malee, faawoliiwwan tapha irratti mudatan erga dorgommiin Waancaa Addunyaa jalqabee baayyee gadi bu’eera. Waancaa Addunyaa 2022 kana irratti kan xumura waancaa irratti kennaman sadii dabalatee walumaa galatti penaaliitiiwwan 23 kennamaniiru. Kun ammoo Waancaa Addunyaa 2018 Raashiyaan qopheessiterraa hir’ateera. Dhimmi ijoo dubbii ta’e daqiiqaa dhuma taphaa irratti  bakka gubate dabalamudha. Tokkoo tokkoo taphaa irratti giddu-galeessaan daqiiqaa 11 ture kan dabalamaa ture. Kun ammoo kan bara 2018 daqiiqaa ja’a turerraa baayyee guddateera. Kun ammo kan ta’e FIFAn yeroo gubatu ilaalchisee danbii cimaa baasuu isaa hordofeeti. Dorgommiin Waancaa Addunyaa 2022 dorgommii Waancaa Addunyaa yeroo kamiiyyu caalaa ijoollee reefuu ol adeemoo ta’an hirmaachisuun addatti yaadtameera. Taphata sarara gidduu garee Ingilaand umuriin isaa wagga 19 ta’e  Jude Bellingham, taphataa sarara gidduu Jarman umuriin isaa wagga 19  kan ta’e Jamal Musiala fi taphataa sarara gidduu Ispeen umuriin isaa wagga 18 Gaavii dabalatee ijoolleen 10 Waancaa Addunyaa taphatame 20 irratti biyya isaaniif taphachuu jalqabaniiru. Taphataan cillee Faransaay Kiliyaan Imbaappee amma umuriin isaa 23 bara 2018 ijoollummaan garee biyyaleessaaf hiriiruu qofa osoo hin taane umurii xiqqaatiin goolii hedduu biyya isaaf lakkoofsisuun galmee qabateera. Waancaan Addunyaa bara 2022 kun ijoollee umuriin isaanii xiqqaa ta’e hiriirsisuun qofa miti kan yaadatamu. Taphattoota buleeyyiifi umuriin isaanii wagga 35 fi isaa ol ta’an haalaan mul’ataniiru. Waancaa Addunyaa 2022 kana irratti taphattoonni buleeyyii 27 ta’an taphoota 83 irratti argamaniiru. Kun ammoo Waancaa Addunyaa 2002 irratti 32 kan turerra baayyee dabaleera. Mesii wagga 35, Luukaa Moodiriich warra Kirooshiyaa wagga 37 ta’anii dorgommii Waancaa Addunyaa Qaataar kana irratti warra baayyee taphatan keessati. Tokkoo tokkoon isaanii taphawwan torba taphataniiru.	https://www.bbc.com/afaanoromoo/articles/c51xy2ed4d3o
health	Dr Koongoo keessatti talaalliin Iboolaa marsaa lammaffaan kennamuufi	"Talaalliin Iboolaa lammaffaa, milkaa'ina isaa yaaluuf, Rippaablika Dimokraatawaa Koongoo (DR Koongoo) keessaatti namoota 50,000f kennamuuf jira. Talaalliin dhaabbata 'Johnson & Johnson' (J&J) jedhamuu kun talaalli dhaabbata 'Merck' kan kanaan dura namoota 250,000 kennamee waliin kan amma faayidaarra kan oolu ta'a. Yaaliin talaallii iboolaa Merck'n gaggeefamee amma Dhaabbata Fayyaa Addunyaan (WHO)mirkaneeffameera. Tatamsa'ina Iboolaa guddaa isa lammaffaan, DR Koongoo keessaatti namooti 2,100 ol du'aniiru. Yeroo tokko qofaa kan kennamu talaalliin Merck kana Koomishiniin Awurooppaas mirkaneesseera. Talaalliin J&J, garaa garummaa guyyaa 56'n si'a lama kan keennamu yeroo ta'u, ga'eessootaafi da'imman ganna tokko olii kan DR Koongoo magaalaa Goma lafa tatamsa'inni hamaa dhibee kanaa hin jirree jiraniif kan kennamu ta'a. Gomaan magaalaa daangaa Ruwaandarra jirtuufi jiraattoota miiliyoona tokko kan qabdudha. Daarektarri dhaaba 'UK Public Health Rapid Support Team' jedhamuu Prof Daani'eel Bawuschi saayintiistii yaalii talaallii kana kan dursudha. Talaalliwwan lamaan gidduu waanti 'wal morkatu' akka hin jirreefi lamaanuuf bu'aa fi miidhaa ofii isaani akka qabani dubbateera. Tallaalliin Merck yeroo tatamsa'inni dhibee kanaatti, namoota dhukkubsataa Iboolaaa waliin kallattiinis ta'ee karaa biraan wal qunnamaaniif kan kennamuu yeroo ta'u talaallin J&J ammoo nama Iboolaaatti hin saaxilamne tokkoo dhibee kana of irraa akka ittisuuf kan gargaaru danda'udha. ""Talaalliin J&J yeroo tatamsa'inni jirutti kan fayyadu hin ta'u, sababiin inni guddaa talaalliin kun milkaa'inaan hojjachuuf dabaree lamaan kennamuu waan qabuufi"" jedha Prof Daani'eel Bawuschi Talaalliin kun garuu "" yeroo dheeraaf dhibee kana offiirraa ittisuu kan nama dandeessisuufi akka talaallii Merck miidhaa baayyee kan hin qabaannedha"" jedha. Ministeerri Fayyaa Hawaasaa DR Koongoo, Dr Eteni Longondo  ""Hojii keenyaa ciimsuun dirqamadha. Kanaaf waayiloota idil addunyaa waliin hojjachuun gartuu ogeessoota keenya dhibee kanarratti hojacha jiraniif meesha ittin lolan barbaachisu dhiyeessuun tatamsa'ina dhibee hamaa kana dhaabuuf kan hojjachaa jirra"". Tatamsa'inni dhibee kanaa odeeffannoo sirrii hin taanee fi hamii dabalatee rakkoo nageenyaa cimaa naannicha jiruu caalaatti saffisaa jira. Tatamsa'a dhibee kanaa bara 2018 Hagayyaa eegalee booda dhaabbilen fayyaa 200 ta'an haleelamaniiru, kanaaf talaalli haaraa hawaasa kanumaan shakkii qabutti dhiyeessuun hojii cimaa ta'a."	https://www.bbc.com/afaanoromoo/oduu-50415110
politics	Waraana Tigiraay: Dhiibbaa rakkoon Tigraay biyyoota ollaarratti qabu	Waggoota darban muraasaaf keessumaa gama milkaa'ina guddina dinagdee maqaan Itoophiyaa waan gaariidhaan ka'aa ture. Milkaa'inni waggoota dhiyoo keessa biyyattii keessatti galmaa'anii turan kunis hiyyuummaafi gadadoo waggoota dheeraan dura biyyattiin ittiin beekamteen baayyee addadha. Haata'u malee, amma biyyattiin waraana naannoo Tigraay keessatti uumameen rakkoo nageenyaa fi namoomaa keessatti argamti. Rakkoon kunis egeree biyyattii qofaaf osoo hin taane biyyoota ollaa irrattilleen dhiibbaa cimaa akka qabaatu yaadama. Taateen dhiheenya mudateen ammoo, humnootiin finciltootaa magaalaa guddoo naannoo Tigraay Maqalee kan erga Sadaasaatii as to'annoo mootummaa federaalaa jala turte deebiisanii to'ataniiru. Naannoo Tigraayiitti muddamni waan haaraa miti. Naannichi baay'ina ummata Itoophiyaa gara miliyoona 122 ta'u keessaa kan ummanni miliyoona torba ta'u keessa jiraatudha. Itoophiyaa keessatti baayyina lakkoofsa ummataan Tigroonni ummata Oromoo fi Amaaraatti aanuudhaan sadarkaa sadaffaarratti argamu. Naannoon kun bara bulchiinsa Dargiitti wal waraansaa fi lola dheeraa keessa darbeera. Akkasumas, naannoon Tigraay beela bara 1983- 1985 keessa namoota miliyoona tokko du'aaf saaxiluun kanneen miliyoona lamaa ol ta'an ammoo bakka jiraatanii buqqaase keessatti adda-durummaan kan miidhame ture. Erga baroota dheeraaf tasgabbaa'een booda ammoo Sadaasa 2020tti waraanni bulchiinsota naannoo Tigraayiifi mootummaa federaalaa gidduutti eegale. Waraanni idilee garee Adda Bilisa Baasaa Ummata Tigraay (TPLF) qaama gamtaa bara 1991tti mootummaa Dargii aangoorraa buuseeti. Hanga bara 2019ttis siyaasaa Itoophiyaa keessatti dhaabaa dhiibbaa olaanaa qabu ta'ee tureera. TPLF ammoo gamtaa paartiilee haaraa MM Abiy Ahimad, badhaafamaan Noobeelii Nagaa, erga gara aangootti dhufanii booda hundeessaniitti makamuu dide. TPLF isaan booda gara naannoo Tigraayiiti deebi'uun naannicha bulchaa turee filannoo biyyaaleessaa marsaa 6ffaa sababii Covid-19n yeroo biraatti dabarfamnaan, Fulbaan bara darbee keessa qofaatti filannoo gaggeeffachuun mootummaa Abiy mormuullee mul'iseera. Baatiiwwan lamaan boodas, looltoonni TPLF buufata waraana Itoophiyaa kan kaaba biyyatiitti argamurratti haleellaa raawwatan. Deebii gocha kanaatiifis, mootummaan federaalaa Tigraay keessatti tarkaanfii waraanaa cimaa labse. Mootummaan giddugaleessaa Tigraay keessatti malawwan komunikeeshinii kan adda kutee ture yoo ta'u, sababii waraana kanaatiin namoonni kumaatamaan lakkaa'aman lubbuu akka dhabaniifi kanneen miliyoona lamaa ol ta'an ammoo bakka jireenyaa isaaniirraa buqqa'utu himama. Mootummoonni Gamtoman (UN) naannichatti namoonni miliyoona shanii ol ta'an deeggarsa nytaataa atatamaafi gargaarsa barbaadu jedheera. Isaan keessaa ammoo yoo xinnaate namoonni kuma 335 ta'an gara beela cimaatti adeemaa jiru jechuun akeekakchisee jira. Qaamooleen waraanicha keessatti hirmaatan hundinuu sarbama mirga namoomaafi ajjeechaa jumlaa raawwachuun himatamu. Rakkinichi dhiibbaa kan qabaatu Itoophiyaa irratti qofaa osoo hin taane, daangaalee biyyattii hundaan biyyoota ollaatti babalataa jira. Namoonni kuma hedduutti lakkaa'aman daangaa qaxxaamuruun gara Sudaaniitti baqatniiru. Yeroo ammaa kanattis, sadarkaan isaan irratti argaman ifa ta'uu baatulleen, loltoonni Ertiraa waraana Tigraayiitti Sadaasa keessa eegale keessatti hirmataniiru. Mootummaan federaalaa dhimma Tigraay irratti qofa xiyyeeffachuun hirmaannnaa deegarsa duula farra milishoota al-Shabaab kan Somaaliyaa keessaa hir'isuun mataansaa balaa qabaata. ''Waraanichi kan qaxanaa sanaa ta'eera,'' jedha Raashid Abdii xinxalaan dhimmoota Gaanfa Afriikaa. Xiinxaltoonni akka Abdii fa'is waraanichi bulchiinsa Itoophiyaa dadhabsiisuun balaansaa naannawa isheetiif illeen miidhaa qabaachuu mala jedhu. Fakkeenyaaf, waraanni kun biyya sabdaneettii keessatti gareewwan biraa ka'un aangoo mootummaa gidduugaleessaa akka dhuunfatuuf kakaasuu danda'a. Barreessaa Olaanaan Mootummoota Gamtoomanii Antooniyoo Guterees, guyyaa waraanni  itti eegale barii muddamichi akka dhaabbatuuf gaafachuu, ''tasgabbiin Itoophiyaa Gaanfa Afriikaa hundaaf murteessaadha,'' jedhanii ture. UK, US fi Ayirlaand Manni Maree Nageenya Mootummoota Gamtomanii dhimma Tigraay irratti walgahii hatattamaa akka waamuuf gaafatan. Barreessaa Olaanaan UN Guteerees guyyaa Wiixataa Ministira Mumme Abiy Ahimad waliin dubbachuu himuun, dhukaasa dhaabuun akka raawwatamu ''nan abdadha'' jedhan. Mootummaan Itoophiyaa waamicha giddugaluumsa dippilomaasitiif  hanga maatti taasifaman hin fudhanne. Bakka isaas, haleellaa naannichatti fudhateef amansiisuuf jecha kun dhimma keessootii jedha. Waraanichas mootummaan waraana gaggeefame ''tarkaanfii seera-kabachiisuu'' garee sirna heera Itoophiyaa diiguuf yaadan irratti fudhatameedha jechuun ibse.	https://www.bbc.com/afaanoromoo/oduu-57656242
politics	Jaalala Uhuuruu Keniyaataa fi Wiiliyaam Ruutoo qorre lammilee Keeniyaa gatii baasisuu malu	Xalayaa gaazexeessitoota Afrikaarra nu gahu keessatti leenjisaan dhimma kominikeeshinii Joosef Waarunguu gaa’illi siyaasa pireezidantii fi Pireezidantii itti-aanaa Keeniyaa gidduu ture cabee, namni sadaffaan gidduusaanii akkatti seene hima. Pireezidant Uhuruu Keenyaataa fi Pireezidantii itti-aanaa Wiiliyaam Ruutoon akkuma misirroota reefu cidha godhatanii, waliin waltajjiitti yoo bahan fuula isaaniirra seeqni hin dhabamu. Paartiin Jubilee waloon ijaaran Bitootessa 9 bara 2013 filannoo pireezidantummaa injifachuun guyyaa itti labsame ture. Wiiliyaam Ruutoon injifannoo argatan sana dinqisifachuun, Waaqayyoo gufuu hin ce’amne riqicha waltumsuutti nuuf geeddare jedhanii turan. Gaa'illi siyaasa giddusaaniitti uumame himannaan manni murtii yakkaa idil-addunyaa jeequmsa siyaasaa bara 2007 Keeniyaa keessa tureen walqabatee lamaan isaanii himate erga kufaa ta'ee booda ture. Kunis injifannoo isaanii milkii dachaa taasiseef. Jalqabarratti jaalala isaanii jidduu qilleensi hin seenu ture. Jarri lachuu waliin deemu, yeroo kaan sirumaa harka walqabatanii deemu, tarkaanfiin isaanillee wal sima, gaaf gaaf akka waliitti uffatu turan. Hawaasa keessatti waliin Waaqayyoon kadhatu, waliin baay'ee kolfaa turan, namoonnis gammadanii isaan waliin kolfu. Jiruun gaariidha ture, hariiroon giddusaanii cimaadha, fuuldurri isaanillee ifa, abdii qabu fakkaata ture. Keenyaataan wayita aangoo pireezidantummaa qabatan umriin isaanii ganna 51, Ruutoon immoo ganna 47 turan. Namni isaan waliin dorgomanii injifatan Ministirri Muummee duraani Raayilaa Odingaan immoo yeroo sanatti nama ganna 68 turan. Wayita sanatti Odingaan ‘dulloomaadha’ jedhame. Isaan lamaan ammoo ‘’dargaggeeyyii’’ jedhamuu qofa osoo hin taane, ammayyaawoo jedhamanii maqaa masoo ’digital couple’ jedhu argataniiru. Filannoo pireezidantummaa lamaa fi ganna saddeet booda gaa’illi siyaasa isaanii dhadhaa abidda buute taate, waltumsi isaan gidduu tures cabe. Mallattoon walii hiikuu giddusaanitti kan mul’ate Bitootessa bara 2018, pireezidantichi morkataa isaa Aab Odingaa akka michuu sadaffaa gartuu siyaasaa tokko keessa waliin jiraniitti wayita ibse ture. Gartuu siyaasaa ‘National Super Alliance' (Nasa) jedhamu hundeessuun filannoo bara 2017 irratti kan morkatan Aab Odingaan, bara sana filannoon haqa qabeessaa fi bilisa hin turre jedhanii mormii uummataa kaasan. Mormiin kun milkii bara pireezidantummaa isaanii kan xumuraatti danqaa akka itti hin uumneef jecha pireezidant Keenyaatan, Aab Odingaa uummata keessatti harka fuudhanii nageenya labsan. Suutuma suutaan Aab Ruutoon gaa'ila siyaasaa isaanii keessatti namni hedduummachuu komachuun, hiriyaa isaa ganna shanan darbaniirraa fagaachaa adeeme. Amma wal-diddaan giddusaanii jiru ifatti mul’ata. Karaa walii gadhiisu, hariiroon ykn gaa’illi siyaasaa isaanii qorruu miira isaaniirraa hubachuun ni danda'ama. Hariiroon Aab Ondingaa fi Keenyaataa giddutti cimaa adeeme ifatti Aab Keenyaataan Odingaa galateeffachuu eegalan. Waxabajjii 1, bara 2021 Aab Keenyaataan bara hojiisaanii gama guddinaatiin Aab Ruutoo caalaa Aab Odingaa waliin milkaa'uu isaanii dubbatan. Aab Ruutoon pireezidant Keenyaataan akka waan ganameetti ilaala. Wayita humna walitti dabalatan waadaa hin barreeffamne kan ganna 20 turu fakkaatu, Aab Ruutoon pireezidant Keenyaataan marroo lamaaf aangoorra akka turan tumsuuf ture. Sana booda Aab Keenyaataan pireezidantii itti-aanaa isaanii akka filannoo pireezidantummaa bara 2022 injifatu gargaaruun marroo lamaa (waggoota 10) gargaarutu irra ture. Haata’u malee, Amajjii bara 2021 pireezidantichi waliigalteen sun diigamuu waan ibsu ifatti dubbatan. ‘’Pireezidantummaan kan saba lama qofaa miti’’ jechuun ummata walitti qabametti himan. Itti dabaluunis saboota biyyattii keessa jiran 42 keessa tarii yeroon kan sabni biraa aangootti dhufu ta'uu akka malu akeekan. Pireezidantichi miseensota saba lamaa Kikuyyuu fi Kalenjin keessaa bahan qofatu teessoo olaanoo biyyattii dhunfate jedhan. Aab Keenyaataan sabaan Kikuyyuu wayita ta’an, Aab Ruutoon immoo Kalenjiinidha. Aab Odingaan immoo saba Luwoo yeroo dheeraaf aangoorraa qoollifamne jedhanii komatan irraa dhalatan. Aab Ruutoon sabni Kaalenjin deebi’ee Keeniyaa bulchuu hin danda’u ykn immoo biyyattii tokkoomsuu hin danda’u yaada jedhu hin fudhatan. Gaa'ila siyaasaa diigame itti dhiisuun ijoollee - lammilee Keeniyaarratti fuulleffatanii deeggarsa argachuuf dhama'aa jiru. Wal-dhibdeen namoota siyaasa kana lamaan jidduutti uumame lammilee biyyattii gamanumaan yaaddessee jira. Dhaabbileen faayinaansii addunyaa kanneen akka IMF fi Baankiin Addunyaa hanqina baajata biyyatti haguuguuf liqii kennaniiru. Deebisanii kaffaluun garuu ni cima. Dhaabbileen kunneen baasiin dhaabbilee hawaasaa kanneen akka yuunivarsitotaa fi daandii qilleensaa fa’aa irra deebiin akka caaseffamu barbaadu. Gatiin boba’aa, daataa moobayilii fa’aalle otoo hin hafiin dabaleera. Kanaafuu garaa garteen pireezidanti Uhuruu Keenyaataa fi pireezidantii itti-aanaa Ruutoo gidduu salphaa miti. Gartummaan siyaasaa gidduusaanii diigamuun lammilee biyyattii caalatti miidhuu mala yaaddoo jedhu uumeera. Filannoo bara itti aanu gaggeessuuf yaadame, foyya’iinsa heeraa fi hamma kaabinee dabaluuf jecha yeroo biraattuu darbuu hin hafu jedhamee yaadama.	https://www.bbc.com/afaanoromoo/oduu-57807233
politics	Waraana Raashiyaa-Yukireen: Doonii waraanaa Raashiyaa dhidhimte duuba maaltu jira?	"Dooniin waraanaa Raashiyaa dhidhimte kun Mooskovaa jedhamti. Bara Sooviyeet Yuuniyeen irraa kaastee doonii turte yoo ta'u, Raashiyaatiif akka qabeenya biyyaalessaafi kan ittiin boonan turte. Hanga dhiyeenya kana Galaana Gur'aacha keessatti dhidhimtuutti waraana hedduu irratti hirmaatteetti. Haata'u malee, akkaataa dooniin kun itti dhidhimte ammayyuu adda bahee waan hin beekamneef ijoo dubbii ta'aa jira. Suuraawwan ajaa'iboo, akkasumas viidiyoowwan maddeen amanamoo dooniin waraanaa Raashiyaa Mooskovaa jedhamtu kun torban darbe osoo hin dhidhimiin dura mullatteetti. Warri Yukireen ammoo misaa'elli salphaa ofiin tolchine jettu maqaan isaa Neptune jedhamuun doonii kana rukuttee akka dhidhimtu taasisuu dubbatti. Raashiyaan akka jettutti garuu meeshaan waraanaa doonittiirra ture dhohee, raafama galaanarraa yero ture waliin doonittiin akka dhidhimtu taasise. Suuraawwan bahan garuu yaada gama lamaaniin jiran kamiyyu kan deeggaru miti- garuu yeroo doonittiin dhidhimtutti raafamni galaanaa akka hin jirre agarsiisa. Suurri bahe sun Mooskovaan akka dhidhimtuuf sababa kan ta'e ifaan ifatti agarsiisuu baatullee, dho'insa tasaa akka mudateeru garuu ni agarsiisa. Mooskovaan doonii waggaa 40 ol Raashiyaa tajaajilte waan taateef, baayyee beekamtuufi akka mallattootti kan ilaalamtudha. Dooniin baayyee guddoo taate kun miseensota humna galaanaa 510 qabattee turte. Meeshaaleen farra misaa'elaa, farra xiyaaraa, farra doonii waraanaa galaana jala deemtuufi meeshaaleen waraanaa baayyee gurguddoo ta'an fe'attee kan turte yoo taatu, dooniin kun hanga bakka gabaa (moolii) geessi ture. Miseensonni humna galaanaa 500 ol ta'an doonii kanarra turan garuu miidhaan tokkollee osoo isaaniirra hin gahiin nagaan ba'aniiru. Viidiyoon waa'ee doonittii kanaa gadi dhiifame ijoo dubbii ta'e kun gaafa Ebla 14 akka waraabame amanama. Dheerinni viidiyoo kanaa ammoo sekondii sadii qofa ture. Tarii viidiyoon kun kan waraabame bidiruu xiqqaa lubbuu baraartotaa biroo isaaniif qaqqabuuf deeme irraa ta'uu danda'a. Bidiruun xiqqaan kun Mooskovaatiin karaa gama mirgaatiin akka ture tilmaamuun ni danda'ama. Viidiyicharratti battalumatti yeroo aarri doonittiirraa bahu agarsiisa. Fiixeen doonii guddoo kanaa karaa geefoo isaa bishaan waliin waltuqutti bishaan yeroo bahu agarsiisa. Yukireen ammallee Mooskovaa misaa'ela Naapichuuniitiin rukkutee akka dhidhimu taasisuu dubbatti. Gorsaan waraanaa Ameerikaa maqaan isaa hin dha'amne tokko, Yukireen Mooskovaa irratti haleellaa raawwachuushee mirkaneeffadheera jedhee miidiyaa Ameerikaatti himeera. Raashiyaan garuu Mooskovaan akka dhidhimtuuf sababa kan ta'e raafama galaanaa hamaa yeroo sana tureefi, isa hordofee ammoo ibiddi dhalachuufi meeshaan dhohuu isaati jetti. BBCn viidiyoo sekondii 3 kana ogeessota humna galaanaa sadiitti agarsiisuun maaltu akka dhalate gaafateera. Sadan isaaniiyyu doonii Mooskovaa kana irratti haleellaan misaa'elii akka raawwatame mirkaneessaniiru. Humna Galaanaa Biriitish gaggeessaa kan ture Adimiiraal Kiriis Paarii, Mooskovaan misaa'eliitiin rukutamuu ishee waan tokko hin shakkine jedha. ""Viidyoo sana irratti akka mul'atutti fiixeen doonittii misaa'eliitiin rukkutameera. Osoo wanta achitti uumame ta'e wanti irraa cabe keessaa baha malee gara keessatti hin cillaafkatu ture,"" jedha. Koomaandarri duraanii NATO gama isaatiin, aarri doonii guddoo kana keessaa yeroo bahu argamu akkamiin jiraachuu danda'e jechuun BBCn gaafatee, haleellaa misaa'eliin booda boba'aan dhangala'e kan uume ta'a jedhe. Ogeessi waraanaa Rooyaal Yunaayitid Sarviis Inistiitiyuutirraa ta'e Siidaarz ammoo, viidiyicha ilaalanii yaada BBCf kennaniin, ""dho'insichi uumamuu kan danda'e sababa haleellaa misaa'eliitiinidha. Misaa'elichi miidhaa guddaa kan qaqqabsiise kutaa meeshaan waraanaa farra xiyyaaraa keessa kuufaman keessatti. Kana waan ta'eefidha dhohinsi guddaan kan uumame,"" jedha. Raashiyaan dooniin ishee Mooskova jedhamtu akka dhidhimtuuf sababiin tokko oriitoo raafama galaanaa qaqqabsiisedha jetti. Viidiyoo argame kanaan ammoo wanti kana agarsiisu tokkoyyuu hin jiru. Mooskovaan osoo hin dhidhimiin dura ministeerri ittisaa Raashiyaa ibsa tokko baasee ture. Ibsichi Mooskovaa irra miidhaan akka gaheefi miseensonni galaanaa irra turan garuu guutummaan guutuutti bahuu isaanii kan himu ture. Waa'ee raafama galaanaa dubbachuu kan jalqabe boodarra ture. Raashiyaan garuu hanga ammaatti doonii qabeenya biyyaalessaa ittiin boontu kana misaa'elaan haleelamuu ishee hin amanne. Sanbata darbe humni ittisaa Raashiyaa miseensonni humna galaanaa Mooskovaarra turan qarqara Kireemiyaa, naannawaa ulaa galaanaa Sevaastaapoolitti osoo agarsiisa loltummaarra jiranii suura agarsiisu qoodeera. Miseensonni humna galaanaa 510 ta'an Mooskovaarra turan kunneen erga waraanni jalqabee kaasee, misaa'eloota doonittiirraa gara magaalota Yukireenitti dhukaafaman qindeessaa turan. Dhugaadha Mooskovaatiin Galaana Gur'aacha irratti humni isheen gitu hin turre. Kan Raashiyaan ittiin dhaadattu ta'aa turteetti. Dooniiwwan akka kanaa guddina, humnaafi dandeetti qaban addunyaarra hedduu miti. Mooskovaan dhidhimuu isheetiin dura loltoonni Yukireen ulaa galaanaa Taadiyaa Isneek irra turan akka harka kennataniif akeekkachiiftee turte. Loltoonni Yukireen kunneen garuu diduudhaan deebii isaa Mooskovaa irratti tarkaanfii fudhachuun akka isheen dhidhimtee achumaan haftu godhan."	https://www.bbc.com/afaanoromoo/oduu-61139766
politics	Jaaneet Yeelan dubartii jalqabaa ministira maallaqaa Ameerikaa tahan	Jaaneet Yeelan sagalee Seneetiin kenneen dubartii jalqabaa ministira maallaqaa Ameerikaa tahuun isaanii mirkanaa’eera. Aadde Yeelan bara 2014-2018 baankii gidduugalaa Ameerikaa hoggananiiru, kana dura miseensota koree faayinaansii seeneetii irraa deeggarsa paartiilee lamaanii argachuun mo’atan. Bulchiinsa Baayidan keessatti tarkaanfii diinagdee weerara koronaavaayirasii to’achuuf taasifamu qajeelchuuf itti gaafatamummaa fudhataniiru. Ameerikaan diinagdee sababii koronaavaayirasiin dadhabe keessaa bahuuf wal’aansoorra jirti. Gaafa Amajjii 19 filamuun isaanii kan mirkanaa’e Yeelan deeggarsa weerara koronaavaayirasiif Kongirasiin qarshii tiriiliyoonaan akka raggaasisu gaafatan. Seera tumtoonni waa’ee liqaa otoo hin yaadda’in ‘murtoo jabaa’ kennuu qabu jedhan. Karoorri gibira guddisuu invastimantiiwwan gurguddoo maallaqaan deeggaruun diinagdeen Ameerikaa dorgomaa akka tahu taasisaa jedhan. ‘’Amma xiyyeeffannnoon dhimma gibiraa osoo hin taane, sagantaa weerara kana keessaa nu baasu dha,’’ jechuunis dubbatan. Jaaneet Yeelan hoggantuu Baankii Gidduugalaa Ameerikaa turan. Imaammata baankichi hojjettoota irratti qabuu fi baasii Ameerikaa wal-qixxummaa hin qabne irratti xiyyeeffatanii hojjechuun beekamu. Pireezidantii Ameerikaa duraanii Baaraak Obaamaatu dhaabbaticha akka hoggananiif bara 2014tti isaan filate. Miseensa boordii dhaabichaa tahuun yeroo dheeraaf kan tajaajilaa turan yoo tahu, waggaa afuriif dura teessuu itti-aantuu tahuun hojjetaniiru. Donaald Tiraamp immoo isa duraan Waashigitanitti marsaa lammataa filachuun bartee tahe cabsuun Yeelaniin otoo hin filatiin hafan. Haa tahu malee dubartii kun yeroo ammaa ogummaa diinageedhaan ol bahuun mallattoo qabsoo dubartootaa addunyaa diinagdee keessatti taasisanii taateetti. Yeroo baankicha bara 2018tti gadhiisan namooti baa'een ergaa galataa dabarsaafi turan. Yeelan miseensota bulchiinsa Baayidan ilaalcha wal-faallessu qabaniif deebii quubsaa nama kennanidha jedhamu. Yeroo baankii gidduugalaa hogganuuf filataman Rippaabilikaanota irraa deeggarsa argatanii turan. Xiyyeeffannoon isaanii carraa hojii yoo tahu, dhala liqaa xinneessuun kabaja horataniiru. Qarshii liqeeffachuu salphaa taasisuun diinagdeen akka guddatus taasisaniiru. Haa tahu malee hoggansa isaanii jalatti baankichi bara 2008tiin asitti yeroo jalqabaaf gatii dhala liqaa dabalus suuta suutaan ture. Dhimma kanas of eeggannoon keessa bahuun isaanii leellisa kan argamsiiseef yoo tahu garuu falmii kaasuunsaa itti fufeema jira.	https://www.bbc.com/afaanoromoo/oduu-55807396
health	'Sababii Covid-19n dubartoonni mil. 47 tajaajila karoora maatii dhabuu danda'u'	"Sababii koronaavaayirasiitiin walqabatee dubartoonni miliyoona hedduun lakkaa'aman tajaajila ulfa itttisuu dhabu akka danda'aniifi kanaan walqabatees ulfi hin karoorfamne baay'achu akka danda'u Dhaabbati Biyyoota Gamtoomanii beeksiise. Dubartoonni biyyoota galii gadi aanaafi jiddu galeessaa qaban 114 keessatti argaman miliyoonni 47 ta'an tajaajila karoora maatii argachu dhabu danda'u jedha UN. ''Akkasumas uggurri biyyoonni kaa'aan ji'oota jahaaf kan itti fufu yoo ta'e, ulfi hin karoorfamne miliyoonni torba umamuu danda'a jechuun akeekkachiisee jira. Tajaajilli fayyaa bu'uuraas adda cituu maluu. Itti aansees baatiiwwan sadan sochiin itti eegalu keessa dubartoonni miliyoona lama ta'an dabalataan tajaajila ittisa ulfaa dhabu danda'u'' jechuun gabaasichii ibseera. Haalli kun ammoo biyyoota akka Filippiinsi kan ulfa ofiirraa baasuun yakka itti ta'ee keessattii haalicha caaalaa yaachiisaa taasisaa jedhameera. ''Filiippiinsitti tibba weerara Covid-19 kana keessa dubartoonni miliyoona 1.2 ta'an ulfa hin karoorfamne mudachu danda'a,'' kan jedhan Dr Jooseef Mikaa'eel Siingiih biyyattiitti bakka bu'aa garee Dhaabbata Biyyoota Gamtoomaniiti. Tilmaamni kunis hir'ina tajaajila karoora maatii sababii koronaatiin dhibbeentaa 50 bara kana keessa mudachuu malu yaaduun kan tilmaamadheedha jedhaniiru. Kanam malees ulfi karoora malee kunis hir'ina narsootaa, deessiftootaa fi kunuunsitoota tibba balaa tasaatiin walqabatee du'aatii haadhooliif illeen madda ta'u akka malu dabaluun himeera gareen kun. ""Ammayyuu hir'inni akka kondomii fi qorichoota ittisa ulfaa muraasni nu mudateera,'' jedhu hogganaa dhaabbata mit-mootummaa Ruutis Of Heelzi jedhamu kan ta'an Amiinaa Evaanjaalist. Gareen isaaniis biyya Filippiinsiitti bakkeewwan baadiyaa ta'an keessatti tajaajila karoora maatii dhiyeessuun hojjataa kan ture yoo ta'u, erga koronaan mudateen asi garuu qorichoota bakkaa bakkatti geessuuf hir'inni geejjibaa waan mudateef hanqinni kuusaa isaan mudachu himu. Sagantaan Maatii Biyyaaleessa kan mootummaa BBC'tti akka himeetti kuusaa tajaajila maatii gahaa qabaatulleen bulchiinsoota hundatti geessuuf rakkoon akka isa mudate himeera. ''Dubartiin miila isheetiin fageenya kiiloo meetira 10 deemtee tajaajila argattu jirti. Amma garuu sababii Covid-19n daandiiwwan cufamaniif eegdota buufataalee sakkata'iinsaatiin dhaabamuun eessa akka deeman himuutu isaan barbaachisa,'' jettii Purtoo Piriinsaa hojjattuun Waajira Fayyaa Magaalaa Paalaawaan. Filippiinsitti sababbii uggura kaa'ameetiin iddoowwan tokko tokkotti maatii tokko keessaa socho'uun kan hayyamamu nama tokko qofaadhaaf. ''Hayyamni socha'u kan keenname dhiiroota qofaaf miti. Garuu yeroo baay'ee kan socha'an isaan,'' jetti Ms Siwaanpoo'eel. Keessattuu dubartoota abbaan warraa isaanii akka isaan qoricha fayyadaman hin beekneef, qoricha argachuun caalaa rakkisaa ta'a jetti. Dubartoonni qoricha fudhatan xumuranilleen bahanii kan biraa argachuuf sababbii uggurichaatiin baayyee rakkatu. Kun ammoo abbootiin warraa isaan waliin mana keessa oluusaanitiin walqabatee haalicha caalaa kan cimu taasisa jedhameera. ''Keessattuu dubartoota karaa umamaatiin ulfa ittisaniif amma danqaatu mudata. Tibba ulfi umamuu danda'uutti quunnamtii saalaa irraa kan of qusachu filatan ta'ulleen amma garuu abbootiin warraasaanii waliin mana keessa waan oolaniif kun rakkisaa itti ta'u mala,'' jetti. Qorannoon bara 2017'tti biyya Filippiinsi keessatti gaggeeffame tokko, dubartoota umurii heerumaaf gahaniif kanneen hin heerumne keessaa kan %49 ta'an mala ittisa ulfaa kamuu kan hin fayyadamne akka ta'e mullisa. Akkasumas kanneen heerumanii garuu dahuu hin barbaadne keessaa %17 kan ta'an mala ittisa ulfaatti hin fayyadaman. ''Biyyattii keessatti dubartoonni hedduu mala ittisa ulfaatti hin faayamde kunneenis sababii oduuwwan sobaa dhiibbaa biraa qabaachu mala jedhamanii himamaniin walqabateeti'' jedhu bakka bu'aan UNFPA Dr Jooseef Mikaa'eel. Ulfi karooraan alaa kunis dubartoota hedduu dhiibbaa dinagdee, hawaasummaa fi xin-sammuutiif saaxilu danda'a."	https://www.bbc.com/afaanoromoo/oduu-52673786
entertainment	H﻿aala du'aa weellisaa Maadingoo Afawarq qorachaan jira jedhe poolisiin	A﻿rtiistiin maqaa guddaa Maadingoo Afawarq Kibxata ganama boqochuu Komishiniin Poolisii Finfinnee beeksise. D﻿u'a weellisaa Maadingoo Afawarq jalqaba kan gabaasan miidiyaalee biyya keessaa yoo ta'an, weellisaan kun yeroo dheeraaf dhukkubsachaa waldhaansarra akka ture himan. R﻿akkoo fayyaa isa mudatee tureefi haala du'a isaarratti garuu odeeffanoon dabalataa kennan hin jiru. K﻿omishinii Poolisii Finfinneetti dubbii himaa kan ta'an Komaandara Itti aanaa Maarqoos Taaddesee weellisaa Maadingoon ganama har'aa sa'aa sadiitti boqochuu BBC'tti himan. ''R﻿agaa hanga ammaa jiruun ganama naannoo sa'aa 1:30tti hakiima isaaf akka bilbile ibsame. Achii booda gara mana yaalaa deeme. Achittis qoricha dhukkubbii wayyeessu, pain killer naa kenni jedhee qorichoota muraasa fudhachuu fi boodas sa'aa sadii irratti lubbuun isaa darbuudha.'' A﻿mmatti sababiin du'a isaa dogoggora waldhaansaatiini moo haaluma uumamaani kan jedhamu akka beekamuuf qorannoon reeffaa hospitaala Abeetiti raawwatamaa jiraachuu ibsan. P﻿oolisiin du'a weellisaa kanaan walqabatee iyyani waan isa qaqqabeef dhimmicha adda baasuuf qorannoo akka gaggeessaa jiraachuus himan. Hakiimni weellisaa kanaa waajira poolisiitti yaadni irraa fudhatamee gadhiifamuus Itti aanaa Komaandar Maarqoos dabalanii himaniiru. M﻿inistirri Muummee Abiy Ahimad du'a weellisaa Madiingootti gaddi itti dhagaahamuu kan ibsan yeroo ta'u ''weellisaan kun umrii isaa gabaabduu keessatti ogeessa waan baayee dalage. Biyyi wayita waraanamte dhukkubbii isaa dandamate raayyaa gootomseera. Leenjitoota jajjabeesseera.'' jedhan. Dinqisiifattootni isaa hedduun fuula miidiyaa hawaasaarratti gadda isaanii ibsaa jiru.	https://www.bbc.com/afaanoromoo/articles/cl43xz626m7o
entertainment	Laga hongeen goggogse keessaa boombiin Waraana Addunyaa 2ffaa argame	Boombiin Waraana Addunyaa 2ffaa laga Itaalii keessatti otoo hin dhooyin lixe, wayita hongeen bishaan goggogsu argame. Boombiin kg450 ulfaatu kun kiyyeessitoota qurxummiin Laga Po goggoge cinaatti argame. Lagni dheerina km650 qabu kun, gara caalu hongee hamaa Itaaliin waggoota 70 keessatti ishee mudateen gogeera. Haalli qilleensaa garmalee ho'aa fi roobni xiqqaan, hanqina bishaanii kaaba Itaalii kan hammeessan oggaa tahu, waa'ee dhiibbaa jijjiirama qilleensaas sodaan jiru dabaleera. ''Boombiin kan argame kiyyeessitoota qurxummiin qarqara laga Po'tti,'' jechuun qondaalli waraanaa Kolonel Marco Nasi Rooyitarsitti himan. Boombiin hin dhoone kun dhoo'aa kg240 of keessaa kan qabudha jedhan  anga'oonni waraanaa Itaalii. Kan argames ji'a Adoolessaa keessa ganda baadiyyaa Lombaardii keessatti argamtutti ture. Jiraattonni 3,000 tahaniifi dhiyeenya jiraatan, ogeeyyiin waan kana beekan boombicha to'atanii akka dhoosaniif jecha, qe'ee dhiisanii akka bahan taasifamee ture. ''Jalqabarra jiraattonni muraasni mana dhiisnee hin baanu jedhanii turan, garuu boodarra nam cufayyuu amansiisuu dandeenye,'' jedhan kantibaan  Francesco Apori jedhaman. Daangaan qilleensaa naannichaa yeroo murtaa'eef balalliif cufaa kan ture oggaa tahu, imalli bishaanirraas ugguramee ture. Po laga guddicha Itaalii ennaa tahu, kibba-lixa gaarreen Alps irraa kahuun Galaana Adriatic jedhamutti seena. Haa tahu malee, suuraaleen saatalaayitaa baranaa akka mul'isanitti, gogiinsa cimaarraa ka ka'e, hangi isaa bicachaa dhufuu agarsiisu. Anga'oonni biyyattii ji'a dabre keessa naannolee Po marsanii jiran keessatti labsii yeroo atattamaa labsaniiru. Lagni kun oomisha qonnaa biyyattii keessaa harka sadii kan tahu jallisiin misoomsa. Qilleensa ho'aafi roobni xiqqaachurraa kan kahe hangisaa xiqqaachaa kan jiru lagni Po, bishaan galaanaa soogiddaan guutame gara keessaa seenuun obruu keenya balleessaa jira jedhu qonnaan bultoonni.	https://www.bbc.com/afaanoromoo/articles/c4nw95xwvjko
entertainment	'﻿Namoonni waliin suuraa ka'uu jaalatu'	N﻿amni isin beektan dheeraan meetira meeqa dheerata? Lammiin Gaanaa kun ammoo dheerina meetira 2.9 qaba. G﻿uddinni isaa ammallee garmalee waan guddataa adeemaa jiruuf jecha wallaansaan kana caalaa akka hindeemne gargaaramuuf akka ta'e dubbata. N﻿amoonni gabaabbadheera jechuun aartan jirtuu? G﻿armalees dheeratanii haalaa ittiin gabaabbatamu jiraachuu hin dagatiinaa.	https://www.bbc.com/afaanoromoo/articles/cd12n78zlglo
politics	Waraana Tigiraay: Itoophiyaan haleellaa xiyyaaraa Tigiraayitti raawwate jechuun UN balaaleffateef deebii kennite	Ibsa 'haleellaan qilleensarraa lammiilee nagaa irratti raawwate' jechuun US fi EU balaaleffachuun baasan hordofee Ambaasadar Diinaa Muftii, “‘namootni haleellaan qilleensaa raawwatameera, mootummaan lammiileesaa miidhera’ jedhanii ibsa baasan filannoo seena-qabeessa kana ibsa isaanii keessatti eerufillee dhimma hin qaban. Kanaan dura maqaa dimokiraasiin kunneen kakachaa turan, “nuti abbaa dimokiraasiiti” kuneen ofiin jedhan filannoo ummatni Itoophiyaa baay’inaan bahee bifa tasgabbii qabun adeemsise osoo hin eerin xiyyeeffannoo jijjiiruf waan kana uuman” jedhan. “Isaan Libaanon keessatti, Afgaanistaan keessatti xayyaaraan damma roobsaa turani? Iraaq keessatti damma dhangalaasaa turanii? Bishaan roobsaa turani? Maalif yeroo kanatti Itoophiyaarratti dhimma kana filatan?” jechuunis gaafatan Ambaasaaddarichi. Ambaasadar Diinaan kana kan jedhan erga Gamtaan Awurooppaa (EU) fi US haleellaa xiyyaaraa Waxabajjii 22 naannoo Tigraayitti namoota nagaarratti raawwate jedhame cimsanee  balaaleeffanna jedhanii ibsa baasaniiti. Ambasadar Diinaan, Loltootni TPLF lammiilee nagaa akka dawootti kan fayyadaman ta’uu akkasumas manneen bataskaanaa, masjiidootafi iddoowwan siiviilii akka dawootti akka fayyadaman kan himan Ambaasaaddar Diinaan, “Biyyattiin hookkara keessa ni seenti, filannichaaf namni tokkoyyu hin bahu’ jechaa kan turan waan fashalaa’ef amammoo waan kana fidanii dhufan” jedhan. Sochiin mootummaan Itoophiyaa naannoo Tigraay keessatti taasisaa jirus namoota seeraan barbaadaman to’achuuf malee lammiilee nagaa kan hin akkeekne ta’uu himaniiru. Gamtaan Awurooppaa (EU) fi US haleellaa xiyyaaraa Waxabajjii 22 naannoo Tigraayitti namoota nagaarratti raawwate jedhame cimsanii kan balaaleeffatan ta'uu beeksisan. Gamtaan Awurooppaa (EU) haleellaa xiyyaaraa 'itti yaaduun' naannoo Tigraay keessatti namoota nagaa irratti tibbana raawwate jedhame cimseen balaaleeffadha jedhe. Gamtaa Awurooppaatti Bakka Bu'aa Olaanaa Dhimmoota Alaafi Imaammata Nageenyaa Jooseep Boreel Fronted fi Komishinarri To'annoo Balaa Awurooppaa Janez Lenaricic ibsa waloo Roobii galgala baasaniin [Afaan Ingiliizii], ''haleellaa xiyyaaraa itti yaadamuun naannichatti namoota nagaa irratti raawwate kana cimsinee balaaleeffanna'' jedhan. Haleellaa lafa gabaatti mudateera jedhame kana ilaalchisee BBCn kan dubbise dubbi himaan Raayyaa Ittisa Itoophiyaa Koloneel Geetinnat Adaana, haleellaan namoota nagaarratti raawwatame hin jiru jechuun haalan. Koloneel Geetinnat akka himanitti: ''Iddoo gabaatti haleellaa xiyyaaraa hin gaggeessine. Kun akkamiin tahuu danda'a? Waraanni keenya iddoowwan barbaadu qiyyaafatee haleeluuf kan dandeettii qabudha,'' jedhan. ''Haleellaa qilleensaa gaggeessineerra, garuu iddoowwan adda bahan muraasatti. Garuu inni gabaa keessatti raawwatame jedhamee kan haasawamu dhugaarraa kan faagateedha,'' jedhan. Haaluma walfakkaatuunis ibsa Ministeerri Dhimma Alaa Ameerikaa dhimma kanarratti baaseen [Afaan Ingiliizii], haleellaan xiyyaaraa naannoo Tigraayitti lafa gabaa ollaa Idaagaa Seluu kan dhiheenya Togogaa Aanaa Doguu Tambeen keessati Waxabajjii 22 raawwatameen cimsee yaadda'uu beeksise.	https://www.bbc.com/afaanoromoo/oduu-57599497
health	Koronaavaayiras: Saayintistonni qorannoo haaraa ka'umsi koronaa simbira halkanii ta'uu akeeku ifoomsan	Koronaavaayirasiin Sars-CoV-2 wajjin walfakkeenya qabu Eeshiyaa keessa tamsa’uu mala jedhan saayintistoonni. Vaayirasiin Sars-CoV-2 wajjin walfakkeenya qabuufi Covid-19 nama qabsiisu simbira halkanii daggala Baha Taayilaand keessa jiraattuurratti argameera. Qorattoonni vaayirasiin koronaa waliin walfakkeenya qabu kun simbirroota halkanii biyyoota Eeshiyaa hedduufi naannichatti argaman irratti akka argamuu danda’u raagan ni agarsiisa. Naannoon vaayirasiin koronaavaayirasii wajjin hidhata qabu keessatti argame lafa bali’na km 4,800 qabu dhuunfata. Iddoo vaayirasichi itti argame kun Jaappaan, Chaayinaafi Taayiland akka of keessatti hammatu bu'aa qorannoo ‘Nature Communications’irratti maxxanfame kan agarsiisu. Qorattoonni iddoon saamudni qorannoo kun fudhatame Taayilaad qofa ta’uu ibsuun, vaayirasiin qaccee Sars-CoV-2tti hidhata qabu garuu biyyoota Eeshiyaafi naannichatti argamanitti tamsa’uu eeran. Qorannoowwan duraanii Sars-CoV-2 bineensarraa ka’uu eeru, sirumayyuu otoo namatti hin darbiin simbira halkaniirraa ka’uu akeeku. Iddoon vaayirasichichi ka’e sirnaan adda bahee beekamu dhabus, gartuun qorannoo Dhaabbata Fayyaa Addunyaatti hidhata qabu qorataa tureera. Qorannoon yunvarsiitii Singaappoor Lin-Fa jedhamuun durfamu Sars-CoV-2 simbirroota halkanii holqa Taayilaanditti argamu keessa jiraataniirratti tibbana vaayirasicha arguu ibse. Vaayirasichi caaseffama qaccee SARS-CoV-2 wajjin 91.5% wal fakkaata. Kana  malees, koronvaayirasii maqaa RmYN02 jedhamu simbirroota halkanii Chaayinarratti argame Sars-CoV-2 wajjin caseeffamni qacceesaatii 93.6% wal fakkaata. Qorattoonni  biyyoota Taayilaand, Singaappoor, Chaayinaa, Awustiraaliyaafi Ameerikaa farreen qaamota alagaa Simbirroota halkaniifi Pengoliini Kibba Taayilaand keessatti argamuu sakatta’aniiru. Qorattoonni kun farreen qaama alagaa weerara vaayirasichaa qolachuu akka danda’an kan akeekan wayita ta’u, vaayirasiin SARS-CoV-2 wajjin hidhata qabu biyyoota Kibba Baha Eeshiyaa keessa tamsa’uuf ragaan dabalata argamuu eera.	https://www.bbc.com/afaanoromoo/oduu-56009944
politics	US meeshaalee waraanaa gurguddaa doolaara mil. 997 baasu Naayijeeriyaatti gurguruuf	Ameerikaan meeshaalee waraanaa kan akka taankiiwwan, hilikooptarootaa fi rookkeetiiwwan Sirna Waraana Fooyya'oo (APKWS) dabalatee meeshaalee waraanaa gurguddaa doolaara miiliyoona 997 baasuu Naayijeeriyaatti gurguruuf waliigalate. Meeshaaleen kunneenis kan motummaa Naayijeeriyaatiin gaafatame yoo ta'u, akkaataadhuma galmawwan imaammata alaa US fi kaayyoowwan waloo nageenyaatiin, biyyoota Afrikaa Saahaaraan Gadii keessatti nagaa fooyyeessuuf ni gargaara, jedhan ibsi Ejansii Korporeeshinii Nageenya Ittisaa US baase. Akkasumas Naayijeeriyaaf meeshaalee waraanaa kanneen hidhachuuf rakkoo homaatuu hin qabu jette Ameerikaan. Haata'u malee, adeemsi isaa yoo xinnaatee waggoota shan akka fudhatu eegama. Adeemsi kunis qondaaltota waraanaa Naayijeeriyaa haala meeshaalee kanneen itti fayyadamaniifi mirgoota namoomaa, akkasumas miidhaa namoota nagaa irra gahu hambisuu irratti leenjisuu kan hammatudha. Naayijeeriyaan haleellaa gareewwan hidhattootaa kan akka Bookoo Haaraam fi Motummaa Islaamaa Bulchiinsa Afriikaa Lixaa (Iswap) jedhamanii, akkasumas haleellaawwan garee yakkamtoota hidhatanii maallaqaaf jecha ajjeechaafi namoota butanii dhaabuuf rakkataa jirti. Ameerikaan yoo Naayijeeriyaatti meeshaa waraanaa gurguddaa gurgurtu waggoota shanan darban keessatti kun yeroo lammataati. Kanaan dura Ameerikaan bara bulchiinsa Baaraak Obaamaatti, gaaffii Naayijeeriyaan meeshaalee waraanaa bitachuuf dhiyeessite turte sababii yaaddoowwan mirga namoomaatiin diddee turte. Haata'u malee, bara 2017 keessa bulchiinsi Tiraamp xiyyaarawwan Super Tucano jedhaman 12 Naayijeeriyaatti gurguruuf waliigalan. Xiyyaaronni kunneenis bara darbe Naayijeeriyaaf dhiyeefamanii jiru.	https://www.bbc.com/afaanoromoo/oduu-61113221
health	Guyyaa Narsootaa Idil-addunyaa: Ogeeyyiin fayyaa akkatti weerara koronaavaayirasii dandamatan	"Biyyoota addunyaa hunda keessatti weerara Covid-19 qolachuu keessatti narsoonni ga'ee olaanaa gumaachaniiru, garuu hojiinsaanii gaaga'ama lubbuu hamaaf isaan saaxileera. Guyyaa Narsootaa Idil-addunyaa ilaalchisuun BBC'n hojjettoota fayyaa Itaalii wayita weerarichi jalqabu dubbisee ture irra deebiin dubbisuun waan isaan keessa darban irraa iyyaafateera. Narsoonni kunneen miidhaa sammuu isaan mudate dandamachuun akkamiin akka har'a ga'an dubbatu. Paolo Miranda narsii kutaa namoonni akkaan dhukkubsatan keessatti yaalaman (ICU) keessa hojjetuudha, bara darbe waahillan isaa akkamiin miidhaa sammuu sababa weerara koronaavaayirasiin irra ga'u akka dandamataa turan suuraa kaasee olkaa'uuf murteesse. ""Jireenya koo ammaa kanatti nan deebi'a jedhee gonkumaa yaadee hin beeku,'' jedhe. Suuraan inni walitti qabe narsoonni waahillan isaa ta'an osoo dhukkubsattoota Covid-19 yaalanii miidhamuu fi miidhaa sana jalaa ammoo akkamiin dandamachuuf akka yaalan kan mul'isudha. ""Waan nurra ga'e yoomuu hin dagadhu. Yeroo muraasa booda garuu waanti kun seenaa ta'a,'' jedhee BBC'tti himee ture, yeroo sana. ""Haalli hammaataan weerara vaayirasichaan walqabatee ture salphataa dhufus, nuti garuu akka waan dukkana keessa jirrutti miirri keenya miidhamaa ture.'' ''Akka waan qaamni keenya hundi nu madaa'eeti. Waan hundumaa keessa keenyatti qabanna.'' Ergasii jijjiiramni guddaan tokko jireenya Paolo keessatti mudate: Daa'ima argatee abbaa ta'e. ""Daa'ima keenya Vittoria jenneen. Injifannoo (Victory) jechuudha. Yeroo balaafamaa kana keessa lubbuu namaa tokko gara addunyaatti fiduun abdii guddaa nutti hore.'' Haala bara darbe Itaalii keessa ture irraa miidhaa samuuf saaxilamuu kan himu Paolon, innii fi waahillan isaa jireenyaaf abdii kutatan hedduun osoo lubbuun jiranii daa'ima godhachuuf akka murteessan hima. Bara darbe ji'a Guraandhalaa keessa Itaaliin addunyaarraa bakka weerarri vaayirasichaa itti hammaate taatee turte. Biyyi addunyaarraa badhaatuudha jedhamuun maqaa qabdu, sirni fayyaashee akka hin taanetti wayita cabu mata duree oduu addunyaa ta'ee ture. Yeroo sana Tuscany keessatti narsiin kutaa namoonni garmalee dhukkubsatan itti yaalaman keessa hojjetaa turte Martina Benedetti, gara fuulduraatti narsii taatee itti fufuuf abdii akka hin qabne BBC'tti himtee turte. Ergasii garuu onneenshee geeddarameera, hojii narsummaa akka hojii ajaayibaatti fudhachuu eegalte, garuu hojii namni kamuu hojjetu miti jette. ""Umriinkoo akka waan waggaa kudhaniin dabalee natti fakkaate. Nama jabduu fi onnee ifaan ture... namni sun amma hin jiru.'' Barreessuun akka rakkoorra aantu ishee gargaareera. Dabaree ishee yeroo dheeraa booda wayita manatti galtu, osoo hin rafin dura waan itti oolte barreessiti. Waan walitti qindeessite sanas yeroo ammaa kitaabatti geeddaruuf jetti. Nama Covid jiraachuusaayyuu amanee hin fudhanne vaayirasichaan qabamte jedhanii yaaluun baayyee akka itti ulfaataa ture dubbatti Martinan. ''Dhukuubsattoota miidiyaa hawaasummaarratti namoonni akka maaskii hin uffanne kakaasaniifi kanneen narsootaan sobdoota jedhanfaan yaalaa ture.'' Yeroo ta'etti garuu sammuu namoota kunneenii akka geeddarte himti Martinan. ""Namni Covid jiraachuu haalu tokko wayita wal'aanamee hospitaala keessaa ba'u feesbuukii isaa irratti faallaa yaada duraan barreessaa turee maxxanse. Kun anaaf injifannoodha.'' Giddu-galli qorannoo EngageMinds jedhamu narsoota Itaalii irratti qorannoo gaggeesseen, narsoonni dhukkubsatootaan walitti dhufeenya qabaachaa turan carraan dhibee sammuu hamaaf saaxilamuusaanii xiqqaadha. ""Yeroo tokko tokko dhukkubsattoonnii fi firoottan isaanii akka waan narsoonni ba'aa dhiphuu isaanii irraa salphisaniitti fudhatu,'' jedha namoota qorannocha barreessan keessaa tokko Dr Serena Borello. Namoota qorannoon irratti gaggeeffame keessaa dhibbeentaa 90 kan ta'an gonkumaa hojiisaanii geeddaruu yookiin ammoo gara biraatti jijjiiramuu kanneen hin barbaanneedha. Namoonni akka Doktar Elisa Nannino hojiisaaniitti boonuun bakkuma jiranitti jijjiirama fiduu kanneen barbaadaniidha. ""Weerarri kun akkan bakka hojii sirrii ta'e jiru naaf mirkaneesse. Ciminan ofirratti hin beekne bakkee naaf baase. Yeroo namoonni du'an wayitan argu nan boo'a, lubbuu namoota hedduus baraareera. Gatii nama kaffalchiisa.'' Dr Barellon sabab weerara Vaayirasichaa narsoonnii fi doktaroonni miidhaa sammuuf saaxilamuu danda'u sodaa jedhu qabu, miidhaan kun ammoo ji'oota booda yookiin waggoota booda deebi'ee kan itti ka'uu danda'uudha jedhan. ""Waan mudatee darbe irratti yaada kennuuf wayita carraa argattu, wayita ati achuma jiraachuu kee fi hawaasi ammoo gara biraatti ce'uu hubattu, sammuunkee garmalee miidhama, mukaa'uu hamaa keessa galta.'' Hospitaalonni hojjettootaaf kunuunsa xiinsammuu gochuu qabu, akkasumas akka of kunuunsan haala mijeessuu qabu jette Dr Barellon. ''Hojjettoonni fayyaa waggaa darbe keessa jireenyasaanii dhiisanii lubbuu dhala namaa baraaruuf of kennaa turan, akka ofitti deebi'anii jireenyasaanii ijaarratan hospitaalli haalli mijeessuu qaba.''"	https://www.bbc.com/afaanoromoo/oduu-57074701
politics	Hoggansi olaanaan Paartii Baayitonaa Obbo Kibroom Barhe hidhamuun dhagahame	Itti gaafatamaan dhimmoota siyaasaa paartii Baayitoonaa jedhamuun beekamu Obbo Kibroom Barhe Magaalaa Finfinneetti humnootii nageenyaatiin to'atamuun dhagahame. Paartilee siyaasaa mormituu Tigraay keessa socho'an keessaa tokko kan ta'e hoggansi Paartii Baayitoonaa Obbo Kibroom dhiheenyatti kitaaba waraana Tigraay irratti xiyyeeffatuuf mata dureensaa 'Mitsiwaati' jedhu barreessuun dhiyeessee ture. Obbo Kibroom guyyaa Dilbataa galgala Magaalaa Finfineetti hunoota nageenyaatiin to'atamuu isaa BBCtti kan himan paartichatti ittigaafatamaa To'annoo Komishiinii dhaabichaa kan ta'an Obbo Yooseef Haayilasillaaseeti. Obbo Yooseef galgala keessaa naannoo sa'aatii tokkoo hanga sa'aatii lamaa jiruutti namoonni uffata siviilii uffatan jalqaba haadha warraa Obbo Kibroom to'achuu dubbatan. ''Abbaa warraa kee fidi jedhanii gaafataniin, Isaan boodas inni achi dhaqnaan to'annaa jala oolchaniin,'' jedhan. Labsii yeroo muddamaa tibba waraanni kaaba biyyatti cimuun humnootiin Tigraay gara naannoolee Affaariifi Amaaraa seenaniitti labsamee ture hordofuun, Obbo Kibroom to'atamuun naannoo Affaar keessatti baatiiwwaniif hidhaarra akka ture himameera.  Obboo Kibroom osoo to'annoo poolisii jala hin oolfamiin dura bilbilli itti bilbilamuun haatii warraa isaa to'atamuufi innis poolisiin barbaadamaa jiraachuun itti himamee akka ture kan dubbatan Obboo Yooseef, Obboo Kibroom yeroo ammaa kanatti mana hidhaa kutaa magaalaa Qaaliittii argame keessatti akka aragman dabaluun himaniiru. Haati warraa Obbo Kibroom inni to'annoo jala oolfannaan hidhaarra gadhiifamuu ishee kan himan Obbo Yooseef, Ittigaafatamaan dhimmoota Alaa Baayitoonaa Obbo Kibroom Barha maaliif akka hidhaman omaa akka hin beekneefi mana murtiittiis akka hin dhiyeeffannee dubbataniiru. Hidhamu Obbo Kibroom ilaalchisuun odeeffannoo dabalataa argachuuf BBC poolisiin Magaalaa Finfinneetti bilbilu illeen yaaliin taasisee hin milkoofneef. Yeroo dhiyoodhaan as duula motummaan seera kabachiisuu jedheetiin Magaalaa Finfinnee, naannoolee Oromiyaa fi Amaaraa keessatti gaazeexxeessitoota dabalatee namoonni hedduun humnootiin nageenyaatii to'annaa jala olafamunsaanii ni yaadatama.	https://www.bbc.com/afaanoromoo/articles/c4nzv29vd5no
health	Rifeensa biqilfachuu: Wal'aansa rifeensa molate Itoophiyaatti gabaansaa ho'aa jiruuf hanga birrii kuma 80 gaafatu	Haaymaanot Sayifee dargaggeessa umurii ganna 25 ta’ee osoo jiru, molachaa adeemuun isaa akka hamilee isaa cabsee turee fi dhiibbaa irratti uumee ture hima. Keessumattuu waggootii lamaan darban keessatti, Itoophiyaa magaalaa Finfinneetti, rakkoo molachuu isaa furuuf jecha wallaansa rifeensa dhaabuu fayyadamuuf gara kilinika tokko dhaquun wallaaname. “Erga wal’aansa baqaqsanii yaaluun rifeensa naaf hojjatameen booda, haatii koo ‘durumaa yeroo dhalattuu hanga addakeetti rifeensa hin qabdu turte’ jechun natti qoosti ture. ''Kana malees qeequmsa hedduutu jira,” jechuun Haaymaanot rifeensa dhaabbachuun booda yaada kennameef irratti dubbata. Wal’aasna rifeensa dhaabbachuu kana argachuuf erga yaade booda, dhukkubbi qaba jedhee sodaate akka ture hima. Ta’us garuu dhaabbati tajaajila kana kennu waliin erga haasa’ee booda, sodaan isaa badee ji’a Caamsaa darbe keessa, wal’aansa isaa argate. “Riifeensa haaraa naa dhaabuu isaani dura, qorannoo fayyaa hedduu naaf godhameera. Erga dhaabame boodas hordoffiin waan naaf taasifamef, homaa rakkoon fayyaa na mudate hin jiru,” jedha. Magaala Finfinnee keessatti wal’aansa baqaqsanii hodhuu pilaastikii – wal’aansa bifa geeddaruuf taasifamu (Plastic surgery)- keessatti wagga 15 oliif kan tajaajilan Dr Teedroos Masselee, kilinika tajaajila akkanaa kennu Maarshaa jedhamu qabu. Waggootii lamaan darban keessatti, wal’aansa rifeensa dhaabuu kana kan kennan oggeessi fayyaa kun, ofii isaaniis wal’aansa kana akka argatan himu. Wal’aansi kun keessumaa bifaaf jedhame kan taasisamu akka ta’ee fi Itoophiyaa keessatti feedhiin wal’aansa kana argachuuf jiru guddaa akka ta’e Dr. Teedroos ni himu. “Ani jalqaba yemmuun gara biyya kanaatti dhufe ‘biyya keenyatti namni wal’aansa kosmootiksii hojjjetu hin jiraatu’ naan jedhu ture. Ammayyu kan akkas jedhan jiru.” “Ta’us garuu namni hanga ija qabutti wantoonni sirreeffaman fayyadama. Wal’aansi rifeensa dhaabuus akkumma kana. Dhimma beekamuu fi dandeettii qabaachuudha malee, eenyuyyu wal’aansa kana ni fayyadama jedheen amana, kunis dhugaa ta’eera,” jechuun Dr Teedros, lakkoofsa namoota wal’aansa kana fedhanii dabaluu BBC’tti himaniiru. Wal’aansi rifeensa dhaabuu kun yeroo dheeraa akka fudhatu kan himan oggeessi kun, “sa'aatiin rifeensa tokko itti hojjedhutti, borcii afur nan hojjedha,” jechuun fakkeenyaan ibsaniiru. Namni tokko wal’aansa kana xumuruuf, gara waggaa tokko hanga lamaatti dabaree eeggachuu akka qabus himaniiru. Namoota tamboo xuuxan, dhibee akka shukkaaraa fi onnee qaban dabalatee, wantoonni qorannoo fayyaa dursamee gaggeeffamu irratti hunda’uun namootni wal’aansa kana fudhachuu hin dandeenye akka jiran Dr Tedroos ni himu. Keessumaa namootni umurii wagga 20’n hanga 50’n kan jiran fayyadamtoota tajaajila kanaadha jedhu. Akkasumas, namni tokko rifeensa ofiisaa malee rifeensi nama biraa akka dhaabsiisu hin dandeenyes himaniiru. Kilinika Tiribiyaan jedhamu keessatti oggeetti fayyaa gogaa keessaa fi gorsituu wal’aansa rifeensa dhaabuu kan ta’an Dr Qidisti Yeneeneh, wal’aansi rifeensa dhaabuu kun, dhibee “alapheesiyaa “ jedhamu kan rifeensa nama irra fixu wal’aanuuf akka fayyadu himaniiru. Molachuun dhiirota irratti mul’atu keessumaa sababa hormoniin kan uumamu akka ta’e kan eeran Dr Qidisti, rifeensi gara duubaa fi cina mataarra jiru akka isa fuldurarra jiruu akka hin harcaane ibsaniiru. Wal’aansi kun kan kennamu, bakka hormooniin kun hin miine irraa rifeensa fuudhuun, bakka mataa molaterra rifeensicha dhaabunidha jedhu. Wal’aansi akkanaa gatii hagamii nama baasisa? Addunyaa guututti wal’aansi akkanaa inshuraansiin kan hin kaffalamnee fi doolara 4000 (birria kuma 195) hanga doolara 15,000 (birria kuma 743) akka baasisu danda’u ragaaleen ni ibsu. Haaymanoot wal’aansa kana argachuuf, walumaa galatti gara birri kuma 70 baasu isaa hima. “Dandeettisaa qabaadhe wal’aansa kana argachuutti gammadeera. Hiriyyoonnikoos danda’anii utuu wal’aansa kana argatanii natti tola,” jedha. Dr Teedroosis, gatiin wal'aansa kanaa birrii kuma 70 hanga kuma 80 ta’uu isaa ibsuun, gatiin kun kan biyyootii biroo waliin yemmuu madaalamu isa gadi aanaadha jedhu. Rakkoon fayyaa wal’aansa kanaan wal qabatee dhufuwoo? Wal’aansa kana booda yaddoon akka rifeensi keessatti gad biqiluu, saal qunnamtii gaggeessuu dadhabuu, da’ima godhachuu dadhabuu fi kkf ni kaafamu. Dr Qidisti garuu kun dhugaa akka hin taane eeruun, wal’aansi kun hormoonii irratti kan hunda’ee osoo hin taane wal’aansa baqaqsanii hodhurratti kan hundaa’e akka ta’e ibsaniiru. Wal’aansa kana booda namni tokko, ji’a ji’aan hordoffii fayyaa akka argatuu fi guddinni rifeensa isaas ilaalamaa qorichii fi nyaati guddina rifeensaaf fayyadu akka isaaf kennamu himaniiru. Yaaddoon inni biraa erga rifeensi kun dhaabamee booda deebi’ee harca’uu danda’aa kan jedhu yoo ta’u, Dr Teedros kun ammatti argamee akka hin beekne ibsaniiru. Ta’us garuu namni sun dhibee kaansariin yoo hubame, tiruun yoo miidhame , yoo HIV’n qabamee fi hanqina pirootinii qabaate rifeensi isaa deebi’ee harca’uu akka danda’u Dr Qidisti himaniiru. Dhibee kunneenin alatti garuu akkuma rifeensa kaani harrachaa akka deemuu fi deebi’anii molachuun akka hin uumamne ibsaniiru. Itoophiyaa keessatti feedhiin wal’aansa kanaa guddaan akka jiru kan himan Dr Teedros, ogummaa kanaan namoota lenjisuun yoo danda’ame, Itoophiyaa irra darbanii biyyootii ollaafis tajaajila kennuun akka danda’amu ibsaniiru.	https://www.bbc.com/afaanoromoo/oduu-60061282
health	Talaalliiwwan akkamiin hojjetu?	Koronaavaayirasiin haala salphaa ta'een addunyaarra kan faca'aa jiruu fi uummanni addunyaa hedduunis ammallee daran miidhamaa kan jiruudha. Vaayirasii kanaaf dawaan ammallee hin argamane, addunyaan garuu talaallii isaa argachuuf cichitee hojjechuu itti fufteetti. Garuu talaalliin kun yoom argama laata? Talaalliiwwan akkamiin hojjetu?	https://www.bbc.com/afaanoromoo/52705253
politics	TPLF fi mootummaa Itoophiyaa gidduu mariin al-kallattii adeemaa jiraachuu Dabratsiyoon dubbatan	Hogganaan Adda Bilisa Baasaa Tigraay (TPLF) Dabratsiyoon Gabramikaa'eel (Dr) gareesaaniifi mootummaa Itoophiyaa jidduutti haasaan al-kallattii taasifamaa jiraachuu BBCtti himan. Itti dabaluunis yaaliin dippilomaasii al- kallattii kunis bu'aa murtaa'e mul'isaa jiraachu dabaluun himan Dr Dabratsiyoon. Dabratsiyoon gaaffiifi deebii BBCNewhour waliin taasisaniin akka jedhaniitti, mariin dippilomaasii kallattiin alaa karaa Gamtaa Afriikaa, UN fi Keeniyaatiin mootummaa waliin mariin gaggeeffamaa jiraachu dubbatan. Waa'ee marii kallattii hintaane gaggeeffamaa jira jedhamu kanaa ilaalchise gama mootummaa Itoophiyaarra hanga ammaatti kan jedhame hin jiru. Waraanni Tigraayiitti Sadaasa 2020 eegalamuun namoota miiliyoonotaan lakkaa'aman bakka jireenyaa isaanii irra akka buqqa'aniif kan dirqisiise yoo ta'u, kumaatamni lubbusaanii itti dhabaniiru. Dhaabbanni Motummoota Gamtoomanii (UN) gabaasa torban darbe keessa baaseen, Tigraay keessatti ummanni %40 ta'u hir'ina nyaataa cimaadhaan rakkataa jiraachuu himeera. Hogganaan TPLF kun akka jedhaniitti, waraanicha dhaabuuf yaaliin dippilomaasii al-kallattii motummaa Itoophiyaa waliin taasifamaa jiru bu'aa agarsiisaa jiraachuufi mallattoowwan fooyya'insaa akka jiran kaasan. Dabratsiyoon (Dr), waraanni gaggeeffamaa jiru furmaata nagaa akka argatuuf akka barbaadaniifi garuu ammoo mirga uummata Tigraay eegsiisuuf barbaachisaa ta'e yoo argame akka lolan ibsaniiru. Guyyootaan duras APn MM Abiy Ahimad waliin turtii taasisuu isaanii kan himan, dura taa'aa koree Dhimmoota Ummata Itoophiyaanot Ameerikaa kan ta'an Obbo Masfiin Taganuu eeruun, MM humnootii TPLF waliin mari'achuuf qophii ta'u gabaasuun ni yaadatama. Maricharratti MM Abiy ''mariin ni jiraata. Mariin bu'aa biyyaatiif dursa keennu sababa qabeessaan ni ta'a'' jechuu APn dura ta'icha waabeffachuun gabaasee ture. Gabaas MM Abiy dubbataniiru jedhu kana hordofuunis, dubbi himaan Ministeera Dhimma Alaa, TPLF dhaaba shororkeessummaan farrajame ta'u kaasuun mariin akka hin jiraane dubbate ture. Jijjiramoonni mul'ataa jiraachu Dabratsiyoon (Dr) turtii BBC waliin taasisaniin, gaaffii waraana baatiiwwan 15 fudhateen bu'aa maal buuftan? jechuun gaafatamaniif, ''Hunda caalaa duula 'duguggaa sanyii' mootummaa federaalaa, Ertiraafi humnootii Amaaraatiin nurratti labsame irra hafneerra,'' jedhan. Itti dabalunis ''Waraana Baatiiwwan 15n darbaniif haala hamtuu dubbachuun hin danda'amnee keessa turre,'' jedhan. Akkasumas badiinsiifi barbadiinsi olaanaan qaqqabuu kaasuun, ''wanti guddaan ajjeechaa raawwataa ture hunda jalaa lubbuun hafu keenya jedhan. Gara dhumaatti imaluuf qophiidha,'' jedhaniiru. Waraanni wayita eegalamu kaayyoo siyaasaa akka qabaachaa turan yaadachiisuun, lubbuun hafuun qofti gahaadhaa? jedhamuun kan gaafataman Dabratsiyoon, ''Waanti guddaan akka uummataafi akka mootummaatti hafnee itti fufuu keenya'' jedhan. ''Mirgoota bu'uraa keenya kabachiifachu, badiinsaafi barbadiinsa qaqqabeef ittigaafatamtoonni akka jiraatan taasisuufi gaaffiileen siyaasaas deebii akka argatan taasisuudha. Gara sarara dhumaa sanatti imalaa jirra,'' jedhan. Badiinsaafi sarbamoota mirga namoomaa qaqqabeef itti gaafatamtoonni jiraachu qaba kan jedhan Dr Dabratsiyoon, ''sarbama mirga namoomaa jaarraa kana keessa hin raawwatamne nurratti raawwatan. Waan isaan ittiin nu himataniif ammoo nuti qophaa'oodha hunduu akka qoratame adda bahuuf. Wanti isaan nurraan gahan gonkumaa kan ittiin nu himataniin kan madaalchifamu miti,'' jedhan. Itti dabaluunis tarii miidhaan sarbamaa humnootii isaanitiin Amaaraafi Affaar keessatti qaqqabe yoo jiraate naamusa dhunfaatiin ta'u malee kan jedhan Dr Dabratsiyoon, ''kan Tigraayitti raawwatame garuu badii itti yaadamedha,'' jedhan. Ammaan tanas humnootii TPLF Affaar keessatti namoota nagaafi ollaa irratti haleellaa gaggeessaa jiraachu dhagahaa jira. Kaayyoon ammaa Affaar keessa seentaniif maali? jedhamuun gaaffii BBCn dhiyaateef, ''Kaayyoon keenya achii baayyee murtaa'aadha. Gama Affaariin humnootii Affaar fi Ertiraa akkasumas milishoota Affaariin torbanoota hedduuf irra deddeebiin haleellaan nurratti raawwatamaa ture. Daangaa Tigraay keessa seenuun haleellaa nurratti raawwatan. Deeggarsi namoomaa akka gara Tigraay hin seenneef danqan. Tigroota dhibbaatama ajjeesuun kumaatama hidhanii qabeenyaasaanii saamaniiru. Kanaaf deebii kennudha kaayyoon keenyas,'' jedhuun deebiisan Dr Dabratsiyoon. Kana malees ammatti namoonni sababii beelaatiin du'aa jiraachu kan himan Dabratsiyoon, geejjibni lafoofi qilleensaa akkasumas maallaqni ykn malli komunikeshinii akka hin jirre kaasan. Dabalataanis, Gamtaan Afriikaa, Keeniyaafi Motummooti Gamtoomanii waraanicha dhaabuun furmaanni nagaa akka argamu gochuuf hojjataa jiraachu himan. Kanaan walqabatees, motummaa federaalaa waliin haasaafi marii eegaluu kan himan Dr Dabratsiyoon, jijjiramooti muraasnis mul'aa jiraachuu kaasan. Mariin taasifamaa jiruuf waraanni akka dhaabbatu, deeggarsiifi tajaajiloonni bu'uuraa akka dhiyaatan, dhukaasa dhaabuun mariirratti hundaa'e akka jiraatu, humnootiin Ertiraafi Amaaraa Tigraay keessaa akka bahaniifi mariin biyyaaleessaa akka gaggeeffamu akka barbaadan Dabratsiyoon (Dr) dubbataniiru. Yaalii nagaa buusuu Ameerikaafi Gamtaan Afriikaa humnootiin waraanaa jiran garaagarummaasaanii karaa mariitiin akka furuun, kanneen waraanaan miidhamaniif deeggarsi namoomaa akka qaqqabuuf yaalii taasisaa turaniiru. Ergamaan Addaa Ameerikaa kan Ganfaa Afriikaa Ambaasaadar Jeefirii Feeltmaan irra deddebiin gara Finfinneetti imaluun MM Abiy waliin wal argaa turan. Humnootii TPLFs biyya ollaa Keeniyaatti arguun dubbisuu himaniiru. Akkasumas ergamaan addaa Gamtaa Afriikaafi pirezidaantiin duraanii Naayijeeriyaa Oliseeguun Obaasaanjoo MM Abiy Finfinneetti, dureewwan TPLF waliin Maqaleetti irra deddebiin mariyataniiru. Torban darbe ammoo ergamaan addaa Ameerikaa kan Gaanfa Afriikaa haaraan ambaasaaddar Deeviid Saatirifiildi Itoophiyaatti dowwannaa taasisaniin qondaaltoota mootummaa waliin mari'achuun gabaafameera. Yaaliiwwan kanneen hunda booda egaan yaaliin dippilomaasii taasifamaa jiru bu'aa muraasa argamsiisuun Dabratsiyooniin (Dr) kan himame.	https://www.bbc.com/afaanoromoo/oduu-60166995
entertainment	Saayinsii: Booyyeen funyaansaatiin geemii viidiyoo taphachuu danda’a jedhan saayintistoonni	Booyyee afur irratti erga yaalii dalaganiin booda akka geemii viidiyoo taphachuu danda’an baran. Booyyeen afran- Haamleet, Omleet,Ibooniifi Ivoorii jedhaman ulee qalloo ittiin tuqachuun iskiriin to’ataniin leenji’an. Qorattoonni kunneen booyyeewwan ulee qalloofi geemii gidduu hariiroon akka jiru baruun isaanii ‘milkaa’ina xiqqaa mitii,’ jedhan. Booyyeewwan yeroo qodaan badhaasa nyaataa isaanii cabullee taphachuu isaanii itti fufan. Yeroo kaan, yoo geemii sadarkaa tokko mo’achuun darban badhaasa nyaataa argatu. Haatahu malee, yeroo taphaa qodaan jalaa cabnaan geemii isaanii qorattootaan jajjabeeffamaa xumuran. ‘’Qorannoon akkasii barbaachisaa dha, akka uumama qaroo tokkootti, akkatti booyyee waliin walii galluufi waanti irraan geenyu isaaniif hiika qaba,’’ jedhan barreessaan dursaa qorannoo kanaa Kaandaans Koornii. Gareen qorattoota kanaa dimshaashumatti booyyeen geemii viidiyoo taphachuu danda’uun ‘ajaa’iba’ jedhan sababiinsaas bineensota qaroo harka hin qabnedha jedhan. Garummoo isaaniif salphaa hin turre. Booyyeewwan kunneen keessaa Haamleet Omleetirra taphicha dandeeessi garuu lamaansaaniyyuu yeroo geemichi cimaa adeemu rakkatu. Booyyeewwan Paaneepiintoo jedhaman dandeettii geemii irratti boodatti hafu, Ivooriin harka 76 iddoo barbaadamu gaafa rukuttu, Ibooniin garuu harka 34 qofa dha galmaan geesse. Waan qorattoota kana gammachiise garuu yaaliin booyyeewwan kanaa akka feetee  otoo hin taane itti yaadanii, xiyyeeffannoon raawwachuu isaaniiti. Kanaaf, xiyya iskiriiniirraa sochootuufi ulee qalloo isaanii gidduu hariiroo jiru baraniiru. Keet Daani’eels qonnaa Woorsitarshaayir jedhamurraa, ‘’qorattoonni kunneen akka waan diqiitti ilaalan malee nama booyyeewwan waliin hojjetuuf dhimma haaraa miti,’’ jechuun BBCtti himte. ‘’Isaan viidiyoo geemii sana taphachaa hin jiran- badhaasa argachuuf garuu waanti isaan hin goone hin jiru,’’ Jechama Wiinstan Charchiil fayyadamanis dubbatte ‘’Saroonni asii ol ilaalanii si kabajuu, adurreen asii gadi ilaaltee sitti boonti, booyyee garuu kallattiin ija keessa si ilaalti.’’ ‘’Booyyee ija keessa gaafa ilaaltu dandeettii akka qaban argita,’’ jette. Yaaliin wal-fakkaataa chimpaazii fi qamalee irratti taasifame gatii harka qabaniif waan qorattoonni irraa barbaadan guutaniitu argaman. Waraqaan qorannoo kuni joornaalii xiinsammuu Firoonteer jedhamurratti maxxanfame.	https://www.bbc.com/afaanoromoo/oduu-56031898
politics	Dr Yiliqaal Kaffaaloo pirezidaantii Naannoon Amaaraa ta'un mudaman	Manni Marii Naannoo Amaaraa yaa'ii hundeeffamaa isaa 6ffaa har'a gaggeessaa jiruun Dr Yiliqaal Kaffaaloo pirezidaantii naannichaa taasisuun mude. Dr Yiliqaal Kaffaaloo duraan Itti Gaafatamaa Biiroo Barnoota naannichaa kan turan yoo ta'u amma bakka Obbo Aganyoo Tashaagar bu'uun pirezidaantii naannichaa akka ta'aniif mudamaniiru. Dr Yiliqaal Kaffaaloo biiroo barboota naannichaa hogganuun duras Yunvarsitii Dabra Maarqoos pirezidaantummaa hogganaa akka turan himmeera. Haaluma kanaanis Dr Yiliqaal Kaffaaloon sirna kakuu aangoo fudhachuu raawwataniiru. Kana malee yaa'ichi Aaddee Faantuu Tasfaayee Af-yaa'ii mana maree naannichaa taasisuun mudeera. Haaluma kanaanis af-yaa'iin mana maree naannoo Amaaraa duraanii Aaddee Warqasamu Maammoo af-yaa'ii haaraa mudaman Aaddee Fantuu Tafaayeetti aangoo dabarsaniiru. Obbo AmaareeSaxxee ammoo itti aanaa af-yaa'ii mana maree naannichaa ta'u mudamuu gabaasni miidiyaa naannichaa mul'iseera. Yaa'ichi olmaa isaatiin mudama pirezidaantii naannichaafii kan af-yaa kanaan alattis, hojiiwan koreewwan dhaabbataa dhaabuu, mudamni itti aanaa pirezidaantiifi miseensota kaabiinee kaanis ni gaggeeffama jedhamee eegama. Kana malees bakka bu'oonni mana maree federeshiniifi bulchiinsa yaa'ii abbootii seeraa (daajootaa) ni hundeeffama jedhameera.	https://www.bbc.com/afaanoromoo/oduu-58731457
politics	Filannoo 2021: Qabxiilee shan filannoo dhufu akka eegamu taasisan	"Filannoo A L I bara 2007 Itoophiyaatti gaggeeffameen ADWUIn teessuma mana maree guutummaan guutuutti mo'adheera jedhee labsee waggoota muraasa booda biyyattii bakkeewwan gara garaatti mormiin mootummaarratti ka'e. Keessumaa ammoo mormiin Qeerrootiin Oromiyaatti jalqabame cimee itti fufuun Addichi dhiibbaa guddaa keessaafi alaan isa mudateen gaggeessaan isaafi ministirri muummee biyyattii akka fedhii isaaniitiin aangoo gadhiisaniif sababa ta'eera. Mormii uummataa, akkasumas wal qooduu paartii biyya bulchaa jiru gidduutti dhalate ni fura jedhamee jijjiiramni eegameen, ministirri muummee yeroo ammaa Abiy Ahmad (PhD) A L I Bitootessa 18, 2010 dura ta'aa partichaa ta'uun filataman. MM Abiy guyyaa mudamasaanii wantota ijoo nan raawwadha jedhan haasaa isaaniin dhageessisan. Haasaa isaanii kana keessattis mootummaan paartileen siyaasaa 'morkattootaa' waliin hariiroo qabu foyyeessuu, akkasumas sirna dimokiraasii gadi dhaabuu kan jedhu dhimma eerame ture. MM Abiy haasaa biraa mana maree duratti taasisaniin filannoo ilaalchisee bulchiinsi isaanii murannoo akkamii akka qabullee ibsa bal'aa kennaniiru. ""Waggoota sadan darban ummanni Itoophiyaa daangaa haga daangaatti adeemsi keenya jijjiiramuu qaba, nagaafi dimokiraasii yaadneerra jechuun carraaqqii keessaanis alaanis taasiseen jiraachuufi jiraachuu dhabuu Itoophiyaatiif gaaffii kan ta'e dimokiraasii dhugaa ijaaruudhaaf filannoon itti aanu akka safartuu ijoo tokkootti fudhatameera,"" jedhanii turan. Kanaaf, filannoon waadaa galame kana booda gaggeeffamu maaltu adda godhaa? Filannoo biyyaaleessaa dhufu kana wantoota adda taasisan keessaa tokko paartileen hidhatanii socho'aa turan filannoo baranaa kanarratti aangoo qabachuuf dorgomuu isaaniiti. Yeroo tokko mana maree bakka bu'oota ummataatti 'Shorokeessaa' jedhamuun farrajamanii kan turan Adda Bilisummaa Oromoo (ABO), Adda Bilisa Baasaa Biyyaalessaa Ogaadeen (ONLF), akkasumas Arbanyooch Ginbot 7 (kan baqee IZEMA ta'e) gara biyyatti deebiyanii filannoorratti hirmaachuudhaaf qophiirra jiru. Bara 1973 kan hundeeffame ABOn bara 1991 qaama mootummaa ce'umsaa kan ture yoo ta'u, osoo baayyee hin turiin garuu mormuudhaan qabsoo hidhannoof bosona seene. Waggootaaf erga qabsoo hidhannoo gaggeessaa ture waggaa sadiin dura MM Itoophiyaa Abiy Ahimad gara aangootti dhufuu hordofee gara biyyaatti deebiyeera. Qabsoo hidhannoo waggootaan booda yeroo jalqabaatiif filannoorratti hirmaachuuf kan qophaa'e ABOn, filannoo waliigalaa 6ffaa irratti paartileen siyaasaa tilmaamni ol-aanaan kennameef keessaa isa tokkodha. Dhaabni kun rakkoo hidhaa gaggeessitoota koorra gaheera jedhu qabatee, seenaafi fudhatama guddaa ummata Oromoo biratti qabu qabatee filannootti deemaa jira. Filannoo biyyaalessaa jalqabaarratti hirmaachuurra darbee filannoo naannoo mo'atee kan ture ONLF filannoo dhufurratti dorgomuudhaaf kaadhimamtoota qopheessaa jira. ONLF gara qabsoo karaa nagaatti kan gale A L I Guraandhala 01, 2011 hidhattoota 1,740 hikkachiisee, caasaalee siviliifi nageenyaa naannoo Somaaleetti deebisuuf mootummaa naannichaa waliin waliigaluun ture. Gaggeessitoonni paartichaa walii walii isaanii gidduutti, akkasumas mootummaa naannichaa waliin wal dhabdee ilaalcha siyaasaa gara garaa qabaatanillee miseensi addichaa tokkollee gara qabsoo hidhannootti kan hin deebine ta'uu paartichi BBCf ibseera. Dura ta'aan paartichaa Abdiraahim Mahaadii waadaan yeroo gara Itoophiyaatti deebiyan galameefiif ture garri caalaan isaa raawwatamuuf baatulleen, paartiin isaanii qabsoo karaa nagaarratti abdii akka hin kutanneefi nagaan naannicha keessa jiruus akka milkaa'inaatti akka ilaalamu BBCtti himaniiru. ""Ummanni keenya kanaa booda gara lolaatti akka galu hin barbaadnu; kanaafidha garaa garummaan gara walitti bu'insaatti akka hin jijjiiramneef ga'ee keenya kan bahachaa jirru. Filannoon dhufu dimokiraatawaa akka ta'uuf boordiin filannoofi mootummaan federaalaa maal akka hojjechaa jiran beekuu baannullee, mootummaan naannichaa garuu erga guyyaa gara biyyaatti gallee kaasee dhiibbaa inni nurraan geessisaa jiru yaaddessaadha,"" jechuun dubbata Abdiiraahiim. Waajiraalee filannoo aanaa 400 ol banatee filannoo dhufuuf qophii taaasisaa kan jiru IZEMAn, paartileen ja'a walittti baqanii kan ijaaramedha. Isaan keessaa hidhannootiin kan qabsaa'aa ture Arbanyooch Ginbota 7 'shorokkeessummaan' farrajamee ture. Obbo Adam sababii ukkaamsaa kanaan dura tureen bu'uurri siyaasa mormii ala akka ture ibsuun, paartileen kunneen garabiyyaatti deebiyuun abdii guddaafi yaaddoo qabatee kan dhufedha jedha. Itoophiyaa keessatti filannoo biyyaalessaa sadaffaatiin booda gaggeessitoonni paartileen mormitootaafi miseensonni isaanii hidhaa osoo jiranii filannoon gaggeeffamuun waan haaraa miti. Safartuu kamiiniyyu filannoon biyyaalessaa ja'affaa, keessumaa filannoowwan A L I bara 2002 fi 2007 gaggeefamanirra kan foyya'e ta'ee gaggeeffamuu qaba jedha Adam. Filannoowwan lamaan sanarra kan hin foyya'iin gaggeessuun hin danda'amu jedha itti dabaluun. Haata'u malee, safartuun isaa ta'uu kan qabu ulaagaaleen heerri mootummaafi seeronni gaafatan guutuu isaati. Akkaataa kanaan yoo ilaalame garuu hir'inawwan gosa hedduu qaba jedha ogeessi seeraa Adam. Yeroo ammaa kana gaggeessitoonni ol-aanoo ABO, KFO fi Baaldaraas Dimokiraasii Dhugaaf hidhaa akka jiran beekamaadha. Addi Bilisummaa Oromoo (ABOn) waajirasaa muummee Finfinnee jiru dabalatee waajiraaleen isaa 103 ta'an cufamuu isaanii BBCtti himeera. Sadarkaa onaatti ammoo miseensonni isaa 989 kan jalaa hidhamanii jiran ABOn gaggeessitoonni giddu-galeessaa 145, akkasumas gaggeessitoonni ol-aanoo 32 hidhaa jiraachuuf BBCf ibseera. Itti-gaafatamaan waajira KFO Obbo Xurunaa Gamtaa, gaggeessitoonni ol-aanoo paartichaa hidhamanii jiraachuu himuun, ""Amma filannoorratti hin hirmaannu hin jennu. Haata'u malee, haala filannoorratti hirmaachuu hin dandeessifne keessa jirra,"" jedhu. Itti gaafatamaan waajira Baldaraas Dimokiraasii Dhugaaf Obbo Galataaw Zallaqaa: ""Filannoo keessa hin gallu kan jedhu amantaa hin qabnu. Garuu filannoon akka biyyaatti itti seennu haalla qabatamaa amma jiru nu yaaddessa,"" jechuun kanaan dura BBCtti himeera. Dura ta'aan duraanii Sochiin Biyyaalessaa Amhaaraa (ABIN) miseensi ykn gaggeessaan paartii jalaa hidhame dhibullee, keessattuu waajiraaleen Oromiyaa keessatti argaman 20 ta'an jalaa cufamuu BBCtti himeera. Paartileen tokko tokko walga'ii idileesaanii akka garaasaniitti gaggeeffachuudhaaf sadarkaa isaaniif hin hayyamamnerra ga'uu isaanii kan eeru Obbo Adam, paartiin biyya bulchu garuu seerota koronaa ittisuuf bahanillee hiriira hin kabajne gaggeeffachaa jiraachuu arguun ammallee sirni paartii biyya bulchaa jiruuf loogu jiraachuu agarsiisa jechuun ibsa. ""Mootummaan ammallee rakkooleen siyaasaa akka rakkoo nageenyaa godhee ilaaluun waan jiruuf, keessattuu yeroo filannoon dhiyaatee deemuufi ho'i isaa dabalaa dhufu mormitootarratti dhiibbaa dabaluu danda'a,"" jedhan. Haala kanaan kan itti fufu yoo ta'e, filannoo dorgommiin irratti hin hayyamane ta'a jechuun yaaddoo qabu dubbata. Addi Bilisa Baasaa Ummata Tigiraay (TPLF) filannoowwan biyyaalessaa shanan darban irratti dhiibaa ol-aanaa keessatti qabaataa ture keessatti komiin irratti dhiyaataa kan ture yoo ta'u, filannoo ja'affaarratti paartii mootummaa giddu-galeessaa keessaa baafamee ofii isaatiin komii dhiyeessu ta'eera. Itoophiyaatti sababa weerara koronaavaayirasiirraa kan ka'een yeroon filannoo akka dheeratu murteeffamellee, TPLF garuu naannoo isaatti filannoo gaggeessuun mo'achuun isaa ni yaadatama. Paartichi tarree paartilee siyaasaa Itoophiyaa keessaa kan haqame yoo ta'u, gaggeessitooni paartichaa ammoo lola naannicha keessatti jalqabameen hangi tokko lubuun isaanii darbee, kanneen biroon ammoo qabsoo hidhannoof gammoojjii kan jiran yoo ta'u hangi tokkos to'annoo seeraa jala oolfamaniiru. Kanaaf, erga heerri mootummaa raggaasifamee booda TPLF haqamee filannoo gaggeeffamu isa jalqabaa ta'a. Mootummaan namoota isatti dhiyaatan gaggeessummaa boordiif filata jechuun maqaanshee paartii siyaasaa mormituu keessatti kan beekamtu  Burtukaaniin akka fakkeenyaatti kaasuun paartileen siyaasaa dubbatanii turan. Duraan haadha seeraafi nama siyaasaa kan turte boordiin filannoo haqa qabeessa miti jechuun kan himannaa bantee turte Birtukaan Miidhagsaa, walitti qabduu Boordii Filannoo ta'uun filannicha raawwachiisuuf qophiirra jiraachuunshee filannoo dhufu dhimmoota akka qalbiin eegan taasisan keessaa tokkodha. MM Abiy gara aangootti dhufuu hordofee ture Birtukaan Miidhagsaa biyya itti baqattee jirtu Ameerikaarraa itti-gaafatamummaadhaaf gara Itoophiyaatti kan deeebite. Boordichi Burtukaaniin dura walitti qabaa boordii sadii dabarsera. Erga Heerri mootummaa ragga'een booda walitta qabaa boordichaa kan ture Kamaal Badiriin A L I 1986-1997tti tajaajileera. Itti aansuun ammoo Margaa Baqqaanaa A L I 1999-2009tti, akkasumas A L I 2010-2011tti Saamiyaa Zakkaariyaa boordicha gaggeessaniiru. Burtukaan A L I bara 1997 filannoo biyyaalessaa sadaffaarratti paartii Qindoominaa bakka bu'uun dorgomteetti. Filannicha hordofees miseensotaafi gaggeessitoota paartilee mormitootaa yeroo hidhetti isheenis hidhamtee turte. Hirmaannaa siyaasaasheetiif waggoota baayyee mana hidhaatti kan dabarsite Burtukaan, filannoo biyyaalessaa ja'affaa filatamtuu taatee dhiyaatti osoo hin taane dhaabbata filannoo raawwachiiftu gaggeessiti. ""Kaadhimamtuu ani har'a dhiyeessu mootummaafillee ta'e karaa dogogoraan harka kan hin kennine, seeraafi sirnaaf ejjennoo cimaa kan qabdu; ejjennoo cimaa qabaachuu qofa osoo hin taane kanaaf gatii barbaachisu kaffaluu keessatti qabatamaan ummata Itoophiyaatti agarsiiftedha,"" jechuun MM Abiy mana maree irratti waa'ee walitti qabduu boordii kanaa dubbataniiru. Walitti qabduun haaraa kun erga dhuftees boordichi bifa seera ittiin hojjetu bifa adda ta'een jijjiireera. Boordichi kanaan dura miseensota sagal kan qabu yoo ta'u, bu'uura labsii boordii filannoo hundessuu haaraatiin gara shaniitti gadi siqeera. Seerri sadii Itoophiyaan filannoo ittiin gaggeesitu gara tokkootti cuunfamanii fooyya'insi gara garaa taasifamuun hojiirra ooleera. Boordichi meeshaaleen kanaan dura itti fayyadamaa ture jijjiiruudhaan meeshaalaan haaraa beeksisuu erga jalqabee bubbuleera. Birtukaan A L I bara 1996 haadha seeraa yeroo turterraa kaasee ejjennoo cimaa qabattuun beekamti. Biyya baqannaan keessa turte Ameerikaatti barumsa dabalataa, keessumaa muuxannoowwan dimokiraasii waliin walqabatan argachuun ishee walitti ida'amee baardii filannoo dhufu raawwachiisu gaggeessuunshee amanamummaa filannootiif gahee mataa isaa ni qaba yaadonni jedhan irra deddeebiin ni dhaga'amu. Heera mootummaafi dhimmoota filannoorratti qorannoo kan gaggeesse ogeessi seeraa Adam Kaasee, jabinni walitti qabduu boordii jabina boordichaarratti gahee gaarii akka qabaatu waliigalullee, nama dhuunfaarra walabummaa miseensota boordii, kanarra darbees jabinni dhaabbatichaa  ni murteessa jechuun ibsa. Filannoo walabaa gaggeessuudhaaf boordiin filannoo abbaa seeraa cimaa ta'uun isaa murteessaa ta'ullee, kun tumsa mootummaa malee filannoo bu'a qabeessa ta'e gaggeessuu dandeessisa jechuu miti jechuun ibsa Adam. Paartileen siyaasaa gara garaa ammoo boordichi paartiin biyya bulchuu caasaa mootummaa fayyadamuun miidhaa nurraan geessisaa jiru nurraa hin dhorkine jechuun irra deddeebiin himatu. Paartileen akka Kongirasiin Federaalawaa Oromoo (KFOn), Addi Bilisummaa Oromoo (ABO) fi Baaldaraas Dimokiraasii Dhugaaf sadarkaa filannoo itti aanurratti hirmaachuurra hin jirru kan jedhan turaniiru. KFO fi ABOn miseensonni keenya yeroo hidhamaniifi waajiraaleen keenya yeroo cufamanitti boordiin filannoo callisaan bira darba jechuun irra deddeebiin dhaga'amu. ""Boordiin filannoo hojii akka dhaabbataatti of jabeessuurratti fuulleefatee turuun, keessattuu mirgoonni gareewwan dorgomtootaa eegamuurratti qaawwi jiraachuu malu; haata'u malee kun iyyata ragaan boordichaaf dhiyaaterratti hundaa'a,"" jechuun BBCtti hime Adam. Kanaaf ammoo boordichi iyyata paartiin biyya bulchu hiriira ummataarratti maqaa balleessiin jira jedhamee iyyata dhiyaatee tureef akeekkachiisa kennuu isaa akka ragaatti eera. Haata'u malee, yeroo dhiyaachaa deemuttiifi ho'i siyaasaa yeroo dabalu, komiin akka kanaa ni dabalu, boordichis qoramaa deema jechuun ibsa."	https://www.bbc.com/afaanoromoo/oduu-56065408
politics	Aangoo gadhiisuu Booris Joonsan: Ammaan tana maaltu mudate?	Bulchaa haaraan argamnaan Booriis Joonsan aangoo Ministira Muummee gadhiisu, dursummaa paartiirraas ni kaafamu. Qondaalli siyaasaa paartii warra konsarvaatiiv dursan kun gaggeeffamuuf qarqara irra jiru. Waggaa sadi dura bara 2019 filannoo waliigalaa biyyattiirratti sagalee caalmaa argachuun Downing Street kan seenan qondaalli kun, hanga namni bakka isaanii bu'u argamutti aangoorra turu jedhamee eegama. Garuu kun akkamiin raawwatama kan jedhu ammas gaaffii ijoodha. Dura dursoo paartiinsaanii hoogganaa argachuutu irra jiraata. Dursaan paartii Konsarvaatiiv aangoorraa buunaan kan itti aanu kaa'uuf filannootu adeemsifama. Akka seera amma jiruutti kaadhimamtoonni sagalee miseensota konsarvaatiiv paarlaamaa keessa jiranii  saddeetii barbaadu. Kaadhimamtoonni hunduu yoo ibsamanii fi baay'inni isaanii lamaa ol yoo ta'e hanga lamatti galanitti sagaleetu kennama. Erga kaadhimamtoonni lamatti galanii booda miseensota paartii Konsarvaatiiv paarlaamaa keessa jiranis ta'e miseensa paarmaa hin ta'in hundaan filannoon ni gaggeeffama. Isa booda namni mo'ate hoogganaa paartii ta'a jechuudha. Namni dursaa paartii konsarvaatiiv ta'e, hoogganaa paartii teessoo caalmaa paarlaamaa keessaa qabuus ta'ee filatama. Kanaan booda mootittiin akka mootummaa haaraan hundeeffamuuf gaafatti. Gaggeessun dirqama miti.  Ministeerri muummee gaafa aangoo gadi lakkisu, battalatti filannoon walii galaa hin gaggeeffamu.  \n\nFilannoon haaran kan gaggeeffamuu danda’u Ji’a Mudee bara 2025 tti, garuu muummichi ministeeraa haaran sana dura filannoon akka gaggeeffamu waamicha dhiyeessuu danda’a Gaazexeessan BBC Kiriis Mason akka gabaasetti Booris Joonsan hanga waktii birraatti itti fufa.  \n\nKuni waanuma baramaadha. Akkuma warri isa dura turan Teresaa Meeyi fi Deevid Kaamerun yeroo aangoo irraa bu’an godhan, hanga gaggeessaa haaran paartii isaa ‘konsarvaativ’ ta’e keessaa filatamutti aangoo irra tura.  \n\nMuummichi ministeera osoo gaggeessaa haaran hin filatamin aangoo irraa yoo bu’e, mootittiin hanga gaggeessan haaran filatamutti nama yeroodhaaf biyya gaggeessu ni muuddi.  Kuni yeroo baay’ee hin mudatu.  \n\nEenyutu Booris Joonsan bakka bu’ee muummicha ministeeraa ta’a?  \nAmmatti isa bakka bu’uuf kan adda bahe hin jiru, garuu namoonni dandeettii qaban heddutu jiru.  \n\nDuraan ministeera kaabinee kan ture Jeremi Haant fi Saajid Jaavid muummee ministeeraa ta’uun kana dura dorgmanii turan ammas irra deebin dorgomuu malu. Hanga aangoo muummee ministeerummaa gadi lakkisutti aango dur qabu irraa waanti hir’atu hin jiraatu. Waanti inni gochuu hin dandeenye garuu seerota haaraa fidee raggaasisuu hin danda’u.  \n\nAddunyaa irratti UK bakka bu’uu, aangawoota barbaade buusee haaraa muuduu ni danda’a. \n\nDhuma irratti osoo aangoo gadi hin lakkisin namoota seenaa addaa hojjataniif badhaasa kennuun mana maree “House of Lords” jedhuuf muudama haaraa kennuu ni danda’a.	https://www.bbc.com/afaanoromoo/articles/cjk0pzx6m1ro
sports	Taphataan Weest Haam adurree isaa yeroo dhiitun erga viidiyoon argamee adurreen isaa harkaa fuudhamte	Taphataan West Haam Kurt Zuumaan osoo adurree manaa isaa tokko dhiituu fi kabaluu viidiyoon mul'annaan dhaabbatni mirga bineensotaaf falmu adurree isaa harkaa fuudhe. Gochaa taphataa kanaa hordofee dhaabbileen kilaba taphatichaa West Haamiin ispoonsera godhan akka Adidas, Vitaaliitii fi Experience Kissimmee jedhaman waliigaltee isaanii adda kutuu himan. Miidhaa bineensota irra gahu ittisuuf kan dhaabbatte RSPCA jedhamu pooliisii waliin tahuun dhimma kana qorachaa jira. Adurreen lamaan amma kunuunsa RSPCA jala jiru,'' jedhe dubbii himaan dhaabbatichaa. Kilabni Piriimer Liigii West Haam ammoo Zuumaa ''maallaqa guddaa jedhamu'' adabuu himuun innis dhaabbata tola ooltummaa mirga bineensotaaf falmuuf akka galii godhu hime. Dhaabbatni uffata ispoortii oomishu Adidaas waliigaltee ispoonseraa taphaticha waliin qabu adda kutuu hime. Qorannoo keenya xumurreerra. Zuumaan kana booda Adidaas waliin waliigaltee akka hin qabne mirkaneesina,'' jedhe dhaabbatichi. Akkasumas dhaabbatni biraa Experience Kissimmee jedhamu West Haamiin ispoonsera godhee ture ''taatee tibbanaa'' hordofee waliigaltee isaa adda kutuu hime. Namootni 150,000 tahan oonlaayinii iyyata mallatteessuun Zuumaan himatamuu qaba jedhan. Dabalataan ammoo ispoonsera West Haam kan ture Viitaalitii dhaabbatni jedhamus waliigaltee isaa adda kutuu hime. West Haam Zuumaan ''tarkaanfii fudhatame keessatti fedha isaan deeggarsa gochuun adurree maatii isaa lameen dhaabbata RSPCA'f kenneera,'' jedhe. Dubbii himaan RSPCA '' ammas fuuldurattis dursa kan kenninu nageenya adurree kanneeniifi'' jedhe. Qorannoon waan raawwate irratti akkuma itti fufetti tahee qorannoo fayyaa isaaniif gara mana yaalaa akka geeffaman ibseera. Viidiyoon isaa osoo miidiyaa hawwaasaa irra hin bahiin dura dhimmicha akka quba qaban himuun qorannicha dursaa akka turan himan. ''Qorannoo ittuma fufnee waan gaggeesinuuf kana caalaa irratti hin kenninu.'' West Haam adabbiin maallaqaa Zuumaan adabame qorannoo dhaabbatni RSPCA'f gaggeesuuf adda bahuu himuun hamma bu'aan qorannichaa xumuramutti adabbii kaan akka tursisan beeksisan. Itti dabaluun gochaa taphataan isaanii raawwate kana akka balaaleffatan himuun innis hedduu gocha isaan akka gaabbee fi tarkaanfiin barbaachisu akka fudhatamuuf akka deeggaru himaniiru. Dhimmichas cimsanii akka hordofan himuun RSPCA'n karaa madaalawaa taheen qorannoo isaa akka gaggeessuu fi sadarkaa kanatti homaa yaada kennuu akka hin qabne West Haam gaafate. Leenjisaan West Haam Deevid Mooyes taphataa internaashinaalaa Faransaay Zuumaadhaan tapha Waatfoordi waliin Kibxata ture irratti taphachiisaniiru. Yeroo taphichaatti deeggartoota kileboota lamaanii irraa mormiin taphataa kana mudateera. Xiinxalaan kubba miilaa BBC Gaarii Liinker West Haam Zuumaa taphachiisuun ''waan nama rifachiisu'' jedhee kun ''murtoo gurra qabatanii dabarsan'' jedhe. Dhaabbatni ispoonsera West Haam tahe Viitaaliitiin viidiyoo Zuumaa qoodameen ''mufachuu'' himee ''murtoo kilabichi taatee kana hordofee fudhateenis baay'ee gadduu'' hime. ''Kana irraa ka'uun Ispoonserummaa West Haam waliin qabnu hatattamaan adda citeera'' jedhe. Tarkaanfii akkamii kilabichi akka fudhatus ittuma fufuun akka hordofan beeksisaniiru. West Ham Supporters' Trust (WHUST)  hamma tarkaanfiin naamusaa kilabichi fudhatu ibsamutti Zuumaan tapha irraa dhorkamuu qaba ture jedhe. Deeggartoota kubba miilaa fi falmitoota mirga namoomaa dabalatee kumaatamni aarii isaanii ibsataniiru. Kun dhimmo keessoo kilabichaa miti. Yakka raawwate. Kan dhahame bineelda malee nama miti jechuun callisanii dhiisan,'' jedhe Kiriis Paakhaam, gabaasaan dhimma bineensotaa sagantaa BBC Radio 4 irratti.	https://www.bbc.com/afaanoromoo/oduu-60329140
sports	Waancaa Addunyaa 2022:: Qaataar akkamiin hojjettoota istaadiyeemii ijaaran qabaa jirti?	"Waancaa Addunyaa bara kana biyya Jiddugaleessa Bahaa Qaataar keessatti adeemsifamuuf carraan kan buufamu Jimaata dhuftu Eebla 1 dha. Akkamiin Qaataar hiree dorgommii kana keessummeessuu akka argatte, akkamiin hojjettoota istaadiyeemii ijaaran qabaa akka jirtuu fi bakka mijataa ta'uun wal qabatee gaaffilee ka'an irraan kan ka'e Waancaa Addunyaa isa falmisiisaadha. Qaataar dorgommii kanaaf istaadiyeemota gurguddoo torba, buufata xiyyaaraa haaraa tokko, daandii baaburaa haaraafi karaawwan ijaaraa jirti. Haata'u malee qabiinsa hojjettoota lammii biyyoota alaa 30,000 ta'an hojii ijaarsaa kana hojjetanii irratti gaaffileen Qaataar irratti ka'aa turan. Bara 2016 gareen mirgoota namoomaaf falmu Amnastii Intarnaashinaal Qaataar hojjetoota dirqisiisuun hojjechiisaa jirti jechuun himatee ture. Hojjettoonni hedduun iddoo jireenyaa mijataa keessa akka hin jiraanne, qacarriif mallaqa guddaa akka kafalan, paaspoortiin isaanii irraa fudhatamee, kafaltiin isaaniis jalaa qabamee akka turan Amnastiin ibsee ture. Erga bara 2017 as mootummaan biyyattii hojjettoota ho'a akka malee keessatti hojjetan eeguuf, sa'aatii hojii isaanii fi iddoo jireenyaa isaanii fooyyessuuf tarkaanfiiwwan fudhateera. Haata'u malee 'Human Rights Watcha' gabaasa 2021 baaseen, hojjettoonni biyyoota alaa ""kafaltiin bifa addabii fi seera qabeessa hin taaneen irraa hir'ifama"", akkasumas ""baatilee hedduuf hojii sa'aatii dabalataa ulfaataa ta'e akka hojjetan"" godhamu jedhee ture. Amnastii Intarnaashinaal sirni 'kafala' kan hojjettoonni fedha hojjechiistotaa malee hojicha dhiisanii deemuu akka hin dandeenye godhu akka hafu godhamulle, hojjettootarra dhiibbaan gahu akka hin hafne hime. Dubbi himaan mootummaa BBCtti akka himanitti: ""tarkaanfiiwwan fooyya'insaa sirnaan hojiirra oolaa akka jiran gama hordofuutiin jijjiiramni guddaan jira."" Haguma hordoffiin cime lakkoofsi dhaabbilee seera cabsanii hir'ataa jiras jedhe. Guraandhala bara 2021 barruun 'the Guradian' akka jedhetti hojjettoonni Indiyaa. Paakistaan, Neppaal, Baangilaadeesh fi Sirii Laankaa irraa ta'an 6,500 Qaataar keessatti du'aniiru. Kunis erga biyyattiin hiree Waancaa Addunyaa keessummeessii injifattee booda. Duuti hojjettootaa aanga'oota biyyoota Eeshiyaa shananiin gabaafame kun hojii akkamii osoo hojjetanii akka du'an hin himne. Haata'u malee dhaabbanni mirga hojjettootaaf falmu 'FairSquare' jedhamu hojjettoonni kunneen irra hedduun isaanii hojiilee ijaarsaa Waancaa Addunyaan wal qabatan irratti du'uu hin oolle jedha. Mootummaan Qaataar lakkoofsi himame kun hojjettoota biyyoota alaa waggoota dheeraaf achi jiraatanii osoo hojjechaa turanii du'an waan dabalatuuf dhugaa jiru hin ibsu jedhe. Hedduun isaanii hojii ijaarsaan ala hojjechaa kan turan ta'uu danda'us jedhe. Qaataar akka jettutti baroota 2014 fi 2020 jidduu hojjettoonni 37 ijaarsa istaadiyeemiirra osoo jiranii du'aniiru. Isaan keessaa 34 duuti isaanii hojiin kan wal qabatu miti jetti. Dhaabbanni Hojjettootaa Idil-addunyaa (ILO) Qaataar du'a hojjettootaa tasaa fi osoo hin eegamiin mudate hin lakkoofne jedhe. Kuunneen du'a dhukkuba onnee tasaa fi dhukkuba sirna hargansuu sababa ho'aa akka maleetiin uumaman yoo ta'an, Qaataar kanneen du'aa uumamaa akka ta'anitti malee akka hojiin wal qabatanitti hin lakkoofne jedhe ILOn. ILOn ragaa hospitaalotaa fi tajaajiloota ambulaansii Qaataar keessa jiran irraa walitti qabateen bara 2021 keessa qofa hojjettoonni 20 ta'an du'anii 500 kan akka malee madaa'aniiru. Hojjettoonni 37,600 ta'an ammoo miidhaan salphaa fi jiddugaleessaa irra gaheera. Kun hojii Waancaa Addunyaan wal qabatu qofaani. Sababoonni ijoon du'a kanneenii ijaarsa ol fagoo irraa kufuu, balaa tiraafikaa fi wantoota bakka ijaarsaatti kufaniin rukutamuu fa'aa dabalata. Waancaan Addunyaa Qaataar 2022 jalqabuma bara 2010 wayita qaamni kubbaa miilaa addunyaa bulchu FIFAn ifoomsurraa kaasee falmisiisaa ture. Biyyi xiqqoo (garuu baay'ee soorettii taate) kan tasumaa Waancaa Addunyaaf darbitee hin beeknee fi seenaa kubbaa miilaa beekamu hin qabne Qaataar dorgommii kana akka keessummeessitu wayita filatamtu rifaatuu uumee ture. Biyyattiin biyyoota akka US, Awustiraaliyaa, Kooriyaa Kibbaa fi Jappaan injifachuun ture hiree kana kan argatte. Murteen kun yeroos aanga'oonni FIFA matta'aa fudhachuun Qaataariif hiree kana kennan himata jedhu kaasee ture. Booda gareen qorannoo walabaa FIFAn ijaaramae kanaaf ragaa hin arganne. Qaataaris himanna maallaqaan hiree kana bitatte jedhu waakkatteetti. Haata'u malee qorannoon malaammaltummaa aanga'oota Firaansiin eegalame ammallee itti fufee jira. Bara 2020 Ameerikaan aanga'oota FIFA sadi matta'aa fudhachuun himatteetti. Dorgommiin Waancaa Addunyaa yeroo kaan Waxabajjii fi Adoolessa keessa taphatama ture. Qaataaritti garuu baatilee kana keessa ho'i ykn teempireechariin 41C waan ta'eef, darbees hanga 50C gahuu waan danda'uuf, miti daqiiqaa 90 fiiganii kubbaa taphachuu ala keessa deemuufu ni ulfaata. Wayita keessummeessuuf dorgomtu Qaataar teekinooloojii ammayyaa istaadieemota keessatti qilleensa qabbaneessee 23C irraa tursiisu akka fayyadamtu waadaa galtee turte. Haata'u malee bara 2015 FIFAn dorgommichi ganna keessa akka ta'u murteesse. Dorgommiin bara kanaa kun Sadaasa 21 eegalamee Mudde 18 xumurama. Kana jechuun liigiiwwan kubbaa miilaa biyyoota hedduu adda kuta jechuudha. Piriimer Liigiin Ingiliiz fakkeenyaaf sababa Waancaa Addunyaa Sadaasaa 13 hanga Mudde 26 adda cita. Kana bakka buusuuf dorgoommiin piriimer Liigii Ingiliiz kan bara 2022/2023 torbee tokko dursee eegalee, torbee tokko barfatee xumurama."	https://www.bbc.com/afaanoromoo/oduu-60919125
politics	Manneen barnoota magaalaa Finfinneetti alaabaa Oromiyaarratti maaliif yeroo kanatti mormiin ka'e?	"Yeroo dhiyoo as manneen barnoota mootummaa magaala Finfinnee keessatti argaman keessatti alaabaan Oromiyaa akka hin fannifamnee fi faaruun alaabaa Oromiyaa akka hin faarfatamne mormiin gaggeeffamaa ture. Manneen barnootaa birootti ammoo hookkora ka'een foddaawwan mana baruumsaa illee akka caccaban poolisiin ibseera. Kaayyoon mormii kanaa ammoo manneen barnootaa Finfinnee keessatti argaman keessatti alaabaas ta'ee faarun alaabaa Oromiyaa 'humnaan nurratti fe'amuu hin qabu' kan jedhuudha. Haa ta'u malee, mootummaan dhimma fedhii biraan walqabatedha jechuun ibsa. Dhaabbileen mormituu bakkeen alaabaa mirmirfamu bakkeewwan barnooti Afaan Oromoo illee itti hin kennamnettidha jechuun ibsu. Angawoonni magaalaa Finfinnee garuu kana ni mormu. Bakki alaabaafi faaruun Oromiyaa faarfamu bakka barnoonni Afaan Oromoo kennamu qofatti jedhu. Miseensa paarlaamaa Itoophiyaa kan ta'an Obbo Kiristaan Taaddalaa, ""Aangawoonni waa'ee mandara tokkoo faarfadhaa jedhanii dirqisiisu; ijoollen ammoo lakki, waa'ee biyyaa farfaanna jedhu. ''Boriin keenya waa'ee gandaaf kan dhaabatan 'gurguddoota' harka osoo hin taane barruu ijoollee waa'ee biyyaa faarfatan harka"" jechuun dhimma alaabaa mormanii fuula miidiyaa hawaasummaa isaaniirratti barreessan. Manneen barnootaa mootummaa magaalaa Finfinnee keessatti faaruun alaabaa Oromiyaa akka faarfatamu akkasumas alaabaan Oromiyaa kan federaalaa wajjiin akka fannifamu erga taasifamee bubbuleera. Haa ta'u garuu yeroo kanatti mata duree falmii fi atakaroo maalif ta'e? Hokkorri hoo maaliif ka'e? Hokkara kana duuba maaltu jira jedhanii kan gaafatan danuudha. Kantiibaan Bulchiinsa Magaala Finfinnee Aadde Adaanach Abeebee fuula miidiyaa hawaasummaa isaanirratti akka barreessanitti magaala Finfinnee keessatti Afaan Oromoo barsiisun waggaa shan dura bara bulchiinsa ADWUI akka eegaleefi gaaffii ummanni Oromoo kaasaa tureef deebii kennuuf hoggansa yeroo sana tureen akka murtaa'ee kaasan. Jiraattota magaalaa Finfinnee wajjiin marii gaggeessuu kan barreessan Aadde Adaanach, dhimmi kun akka waan har'a eegalee fi faaruu alaabaa naannoo tokkoo dirqamaan akka waan barattoota irratti fe'ameetti qaamoleen dhiyeessan burjaajii uumufi jedhan. Gama kaaniin paartileen mormiin sirrii ta'u ibsan, mootummaan gaaffii ummanni gaafatu gurra itti kennuu waan dideefi jedhu. Dhimmi alaabaa fi faaruu alaabaa Oromiyaa gaaffii jiraattota magaala Finfinnee akka hin taane fi ajandaa qaamoleen marii nagaa mootummaan humnoota Tigraay waliin taasisuu isaatti hin gammanne uuman akka ta'e dubbatu Itti Aanaa Hoogganaa Kominikeeshinii Magaalaa Finfinnee kan ta'an Obbo Salamoon Dibaabaa. ""Qaamolee marii nagaa taasifametti hin gammannetu gidduu qarqara goona jechuun dhimma alaabaa Finfinnee keessatti ajandaa gochuu barbaadan. ''Magaalli Finfinnee giddu gala hawaasa idil-addunyaa fi bakkeewwan embasoonni biyyoota garaa garaa jiran waan ta'eef asitti jeequmsa yoo kaasne xiyyeeffannoo addunyaa arganna jedhanii kana godhan,"" jedhu Obbo Salamoon. Adde Adaanacha gama isaaniin, ""Ajandaa waggoota shan ture waan hoggansi har’a fideefi ajandaa haaraa fakkeessun sabni tokko kan biraa irratti olaantummaa fiduuf waan hojjatamaa jiru fakkeessuun yaadni dhiyaatu, gonkumaa fudhatama akka hin qabne,"" jiraattota magaala Finfinnee wajjin marii gaggeessaniin walii galuu isaanii ibsan. Faaruun alaabaa Oromiyaa manneen barnootaa magaalaa Finfinnee keessatti waggoota sadi dura kan jalqabe ta'us amma ta'e jedhanii jeequmsa kaasuf akka ajandaatti akka itti fayyadaman dubbatu Obbo Salamoon. Kanumaan wal-qabatee Waajjirri Kantiibaa Bulchiinsa Magaala Finfinnee Mudde 12 fuula miidiyaa hawaasaa isaa gubbaatti akka ibsetti namoonni naannoo manneen barnootatti hokkara kaasun shakkaman 72 to'annoo jala oolaniiru. Mormiin manneen barnootaa magaalaa Finfinnee keessatti mormiin alaabaa fi faaruu alaabaa Oromiyaatin wal qabatu kan ka'e gaaffii jiraattota Finfinnee akka hin taane adda baafachuu himan. ""Kuni gaaffii barattootaa, gaaffii barsiisotaa, gaaffii maatii barattootaa ykn gaaffii jiraattota magaalaa Finfinnee akka hin taane adda baafanneerra. Barattoota fi maatii barattootaa wajjin mari'achuun hundi keenya walii gallee turre. Fakeeenyaf har'a [Mudde 12] gareen gurmaa'e mana barnootaa tokko ykn lama ta'e jedhanii alaa cabsanii galuudhan jeequmsa gochuuf yaalanii turan, garuu fashalaa'era,"" jedhan Obbo Solomoon. Waggaa shan dura magaala Finfinnee keessatti manneen barnootaa Afaan Oromoon barsiisan afur barattoota 8,000 galmeessun hojii eegalanii turan. Sana booda manneen barnootaa kun bulchiinsa magaala Finfinnee jala galuun manneen barnootaa mootummaa magaalattii keessatti argaman keessattis kanneen Afaan Oromoon barachuu fedhaniif sirni baruufi barsiisuu eegale. Gorsaa Sab-qunnamtii Kantiibaa Bulchiinsa Magaala Finfinnee kan ta'an Obbo Alamaayyoo Ijjiguu Mudde 12 EBC irratti dhiyaachun ibsa kennaniin jeequmsi manneen barnootaa magaalaa Finfinnee keessatti taasifamu dhimma alaabaa fi faaruu alaabaa Oromiyaa akka hin taane dubbatu. ""Dhimmichi waa'ee alaabaan Oromiyaa maaliif fannifamaa akka hin taane kan namatti agarsiisu, hokkarri erga ka'een booda mana baruumsatiin alattis faallaa alaabaa Itoophiyaa kan ta'e alaabaa lummuxii mirmirsuun 'alaabaa jechuun kana' jechaa turan,"" jechuun kaayyon jeequmsa kanaa ajandaa biraa ta'uu kaasu. Afaan Oromoon barachuun, alaabaa Oromiyaa fannisuufi faarun alaabaa Oromiyaa magaalaa Finfinnee keessatti kan jalqabe waggoota dura ta'us yeroo sana ifatti mormiin jabaan akka ammaa kuni hin mudanne. Amma manneen barnoota magaalaa Finfinnee heddu keessatti alaaban Oromiyaa ni mirmirfama, faarun alaabichaas faarfatamaa jira. ""Magaala Finfinnee keessatti Afaan Oromoo manneen barnootaa afur keessatti barsiifamuu eegale amma manneen barnootaa 403 keessatti barsiifamaa jira,"" jedhan Obbo Salamoon Dibaabaa. Manneen barnootaa magaalaa Finfinnee keessatti argaman 557 keessaa manneen barnootaa 403 keessatti Afaan Oromoo barsiifamaa jiraachutu himame. Bulchiinsi Magaala Finfinnee sirna barnootaa Afaan Oromoo kan mataa isaa hin qopheessine waan ta'eef sirna barnootaa naannoo Oromiyaa fayyadamaa jiraachuu himu Obbo Salamoon. Akka heera mootummaa naannoo Oromiyaatti manneen barnootaa Afaan Oromoo barsiisan keessatti alaabaa Oromiyaa fannisuufi faarun alaabaa faarfachuun dirqama akka ta'e dubbatu. ""Magaalli Finfinnee sirna barnootaa mataa ishee qopheessaa jirti. Yuunivarsiitii Kotobeetin qorannoowwan garaa garaa gaggeeffamanii amma xumuramaa jira. Yeroo sirna barnootaa mataa keenyaa qabaannu gaaffileen waa'ee alaabaa kun deebii ni argatu,"" jedhan. Sirni barnootaa magaala Finfinnees qophaa'aa jiru kun Afaan Oromotiin alatti afaanota biroos kan dabalatuudha jedhame. Adde Adaanachis, ""Sirna barnoota afaanotaa Finfinneef qophaa’e qo’annicha qorannee kan xumurreefi gara murteetti dhufaa waan jirruuf ummannii fi hawaasni barnootaa tasgabbiidhaan shira humnoota badii irraa of eeggachaa akka turu akeekkachiisuun barbaada"" jechuun fuula miidiyaa hawaasummaa isaanirratti barreessan."	https://www.bbc.com/afaanoromoo/articles/cjenpwyq218o
health	Ameerikaatti yeroo jalqabaaf onnee booyyee fooyyeffame namaaf dhaaban	Lammiin US tokko addunyaa irratti nama yeroo jalqabaaf wal’aansa baqaqsanii hodhuun onnee booyyee qaccee sanyiin isaa foyyeessame kennameef ta’e. Amma dura ogeeyyiin fayyaa Ameerikaa kalee booyyee namaaf dhaabuun milkaa'uu himanii turan. Deevid Beneet, ganna 57, wal’aansa baqaqsanii hodhuu sa’aatii torba fudhate kana argatee guyyaa sadii booda, haala gaariirra jiraachuu isaa oggeessonni fayyaa himaniiru. Wal’aansi qaama jijjiirraa kun lubbuu Beneet olchuuf abdii isa dhumaa ture, ta’us ammatti carraan jireenya dheeraa qabachuu isaa hagam akka ta’e ifa miti. “Wal’aansa kana argachuu ykn du’uu ture,” jechuun wal’aansicha argachuu guyyaa tokko dura Beneet dubbatee ture. “Carraan milkaa’uu isaa baay'ee xiqqaa akka ta’e beeka, garuu abdiikoo isa dhumaadha,” jedheera. Oggeessotni fayyaa Wiirtuu Fayyaa Yuunivarsiitii Meriilaand, yoo wal’aansa kana hin argatiin Beneet ni du’a sababa jedhuun wal’aansa kana gaggeessuuf Abbaa Taayitaa Meedikalaa US irra eeyyama addaa argataniiru. Kana duraa murtee oggeessonni fayyaa, dhukkubsataa haallii fayyaa isaa baay'ee gadi aanaa ta’eef taasisan irratti hunda’uun, Beneet wal’aansa jijjiirraa onnee akka argatuuf murtaa’ee ture. Gartuu oggeessota fayyaa wal’aansa kana gaggeessaniif, kun bu’aa qorannoo waggootii dheeraa addunyaa irratti jireenya namoota hedduu jijjiiruu danda’uu akka ta’e agarsiisa. Oggeessi fayyaa wal’aansa baqaqsanii hodhu Bartlii Giriifit, wal’aansi baqaqsanii hodhuu kun, “hanqina kutaa qaamaa jiru furuuf addunyaa gara fulduraatti kan tarkaanfachiisudha” jechuu isaa ibsi Dameen Mediisinii Yuunivarsiitii Meerilaand ibsa baase irratti eerera. Kana jechuun sababa hanqina kanaan, US keessatti guyyaatti namootni 17 wal’aansa jijjiirraa qaamaa utuu eeggatanii lubbuun isaanii darba. Guutummaatti ammoo namootni 100,000 ol ta’an wal’aansa jijjiirraa qaamaa argachuuf eeggachaa jiru. Hanqina jiru kana furuuf kutaa qaamaa booyyee dhala namaaf jijjiiruun yeroo dheeraaf yaadamaa tureera, vaalvii onnee booyyee wal’aansa akkanaaf fayyadamuun ammoo ammumaan waan baramedha. Onkololeessa 2021 keessa oggeessoti fayyaa Niiw Yoork, kalee boyyee milkaa’inaan dhala namaaf kennuu isaanii beeksisanii turani. Yeroo sanatti wal’aansi kun seeenaa meedikaalaa keessatti yaalii isa guddaa ture. Ta’us garuu namni wal’aansa kana argate nama sammuun isaa du’ee, bayyaannachuuf carraa hin qabne ture. Beneet garuu wal’aansi kun, jireenya isaa akka itti fufuuf isa akka gargaaru abdata. Wal’aansa kan argachuu isaa dura Beneet dhibee onnee wal’aanamuu hin dandeenye qabachuun isaa erga baramee, maashiniin lubbuu isaa tursu godhameefi gara ji’a tokkoof walakkaa oliif hospitaala ciisee ture. Wiixata, Beneet gargaarsa maashinii malee ofiin hafuura baafachuu akka danda’eru himameera. Garuu itti aanee maaltu uumama kan jedhu ammatti ifa miti. Booyyeen wal’aansa kanaaf fayyadamame, onneen isaa qaama Beneetiin akka simatamuuf, qacceen sanyii isaa saayinsiin foyyafamee akka ture AFP gabaaseera. Oggeessi fayyaa Girifiit of eeggannoo fi itti dhiyeenyaan haala Beneet hordofaa akka jiran himeera. Ilmi Beneet, Deevid Beenet Jr akka miidiyaa Associated Press’tti himetti, amma maatiin “haala homaa hin beekne keessa jiru.” Ta’us garuu “Wanti gaggeeffamu kun hagam guddaa fi bu’a qabeessa akka ta’e akka hubatu” himeera. “Wanti kun dhala namaaf godhamee hin beeku, animmoo carraa lubbuun turuu wal’aansa isa duraaniirraa qaburra kan fooyya’aa ta’e kennineerraafi jedhee yaaduun barbaada,” jechuun Girifiit dubbateera. Ta’us garuu yoo inni “guyyaa tokkoof, torbaniif, ji’aaf ykn waggaaf lubbuun tura yoo ta’e hin beeku,” jedheera.	https://www.bbc.com/afaanoromoo/oduu-59948594
health	Keemikaalota ''bara baraan turan'' balleessuun yeroo jalqabaaf milkaa'e	Kemistootni ''keemikaalota bara baraan turan'' baasii salphaa taheen yeroo jalqabaaf akkamiin akka balleessuu danda'an adda baasuu qorannoon haaraan tokko hime. Saayintistootni keemikaalota PFAS jedhamuun beekamaniif saaxilamuun dhibee fayyaa akka kaanserii, miidhaa qaamaa waliin dhalachuu fiduu danda'u jedhan. Bishaan fi zayitaan makamamuu diduu fi ligidaa'uu dhabuun isaanii ammoo akka isaan bu'a qabeessa tahan isaan godha. PFAS keemikaalotni jedhaman jireenya guyyaa guyyaa keessatti paanii irratti nyaata bilcheessuuf ooluu hanga miidhagina hojjechuutti faayidaa guddaa qabu. Garu qabeenyotni kunneen akka guutummaan hin balleesineef rakkoo tahaniiru. PFAS jechuun poly- and perfluoroalkyl bakka bu'a. Keemikaalotni kunneen gara 4,500 tahan kan jiran yoo tahu, lafarratti meeshaalee akka nyaata saamsuuf oolan, nyaata bilcheesuuf oolan, waraqaa, dibataa fi meeshaalee guyyaan fayyadamnu hedduu keessatti argamu. Adunyaa irratti bishaan roobaa keessattis hamma gadi bu'een tahus akka argaman qorattootni ni himu. Garuu osoo bishaaniin ykn biyyeen hin makaman tahe balaa guddaa geesisuu danda'u. Keemikaalota PFAS kanneen tooftaalee akka gubuudhaan balleessuuf yaalamus hin milkoofne. Gubanii balleesuuf tempirechera ho'aa guddaa qabu barbaadu. Kun ammoo gatiin isaa baay'ee qaaliidha. Saayintistootni Yuunvarsiitii Northwestern US, meeshaalee rakasaa fi gatii xiqqaa baasan fayyadamuun ''karaa danda'amaa hin fakkaanneen barbadeesine'' jedhan. Akka pirofeser Sanderlaanditti kun hawaasa faalamaan rakkataa jiruuf bu'aa guddaa qaba jedhan. Keemikaalota kanneen balleessuun baay'ee ulfaataa kan taheef hamma kaarbonii fi filoorinii guddaa waan of keessaa qabaniifi. Kun ammoo boondii jabaa orgaanik kemistirii keessatti beekamudha. Kun ammoo akka isaan dhangala'aa ofirraa deebisan gochuun warshaalee nyaata oomishanii fi qoricha oomishaniif akka bu'aa guddaa kennan godheera. Gareen qorattootaa Biritaanii Tiraangiin durfamu akkamiin Soodiyeem haayidirooksayidii fayyadamuun akka keemikaalota kanneen caccabsuun dhabamsisuu danda'amu ibsaniiru. Keemikaalli kun mana keessatti saamunaa fi dhukkubbii xiqqeesuuf kan itti fayyadamnudha. Keemikaala kana fayyadamuun keemikaalota PFAS caccabsuun akka milkaa'an kan himan qorattootni kunneen yoo kan milkaa'u taheef baasiin isaas xiqqaa waan taheef miidhaa isaan geessisan xiqqeessuun danda'ama jedhan.	https://www.bbc.com/afaanoromoo/articles/cw41m2yyz9mo
entertainment	Lammii Keeniyaa gurraachota kaan waliin Evarast koruun seenaa dalaguuf yaalaa jiru	"Lammiin Keeniyaa Jeems Kagaambii garee namoota gurraachaa 10 of keessaa qabu tulluu Evarast koruun seenaa dalaguuf yaaliitti jiran keessa umuriin isa angafaati. Miseensonni garichaa hafan saglan gurraachota lammiilee Ameerikaati. Gareen kun garee gurraachotaa seenaa keessatti yeroo jalqabaaf tulluu Evarast koran ta'uuf hawwii qabu. Hanga ammaatti namootni 6000 ta'an fiixee tulluu Evarast gahuun kan galmaa'an yoo ta'u, kana keessa namootni hidda Afrikaa qaban 10 gadi. Gareen namoota 10 gurraachota qofaa 'Full Circle Everest team' ofiin jedhan kun seenaa kana jijjiiruu barbaadu. Kaampii tulluu Evarast jala jiru irraa imala kan eegalan yoo ta'u, ji'oota lama jidduutti fiixee gubbaa akka gahan abdatu. Namni ganna 62, lammiin Keeniyaa Kagaambiin garee namoota tulluu koruun muuxannoo qaban of keessaa qabu kana keessaa umuriin kan angafaati. Tulluuwwan dhedheeroo Afrikaa keessaa mara fiixeerra bahuun kan milkaa'e namni kun, tulluuwwan dhedheeroo aardilee biroo afur keessa jiraniis koree jira. Lafa olka'aa aardilee torbanuu keessa jiru koruun nama Afrikaa jalqabaa ta'uuf abdii qaba. Ameerikaa Kaabatti tulluu dheericha kan ta'e Denaalii koruun nama gurraacha Afrikaa kan jalqabaati. ""Kaayyoon keenya ijoon namootni adii hin ta'iin kaanis akka bahanii tulluu koran jajjabeessuudha, warra adii qofa akka hin taaneefi. Namootni akka danda'anis itti agarsiisuuf jenneeti. Sababni isaa kun nun ilaallatu [warra gurraacha] kan warra adii qofa jedhanii namoonni yaadan jiru,"" jechuun Neeppaal keessaa osoo hin bahiin BBCtti dubbate. Lammileen Neeppaali fi Indiyaa hedduun daawwachiiftota ta'uun tulluu Evarast koranillee, tulluu koruun akka ispoortii warra adii qofaa ta'etti ilaalama, keessumaa biyyoota Lixaa keessatti. Aab Kagaambiinis wayita US keessatti leenjisaa fi qajeelchaa tulluu koruu (mountaineering) ta'ee hojjetu kanumatu isa mudate. Maamiloonni isaa tokko tokko sababa gurraacha ta'eef dandeettii isaatti amantaa hin horatan ture. ""Namoonni maal akkan hojjedhe osoo hin beekiin yoo maman nan arga, keessumaa US keessatti. Hanga waan hojjettu akka sirnaan beektu mirkaneessituufitti namoonni si shakku. Ergasii booda kan si amanan,"" jedha. Barsiisaa mana baruumsaa sadarkaa tokkoffaa kan ture Aab Kagaambiin, bara 1973 biyyi isaa Keeniyaan walabummaa kolonii jalaa itti waggaa 10ffaa yoo kabajattu, agarsiisa richiitii tulluu Keeniyaa gubbaatti godhame ganda dhaloota isaa keessa taa'ee wayita daawwatu ture, jaalala tulluun kan qabame. ""Yeroos anis osoon akkas gochuu danda'ee jedheen hawwe. Akkan gochuu danda'u garuu tasa yaadee hin beeku,"" jedha. Waggoota booda tulluu Keniyaa koruu yaalee itti milkaa'e. ""Jalqaba wayitan cabbiirra ejjedhu, wantan itti gammaduu fi gochuu jaaladhu akka ta'en hubadhe. Yeroon itti deddeebi'u baay'een jaaladhe,"" jedha. Tulluu Evarast koruuf irra deddeebiin yaalii godhee carraa isaa akka hin arganne hima. Namni hireen kennamuuf lammii Ameerikaa ta'uu qaba jechuun qaamoleen namoota tulluu koran maallaqaan deeggaran yeroo lama isa diduu dubbata. Tulluu Evarast koruun salphaa miti - maallaqa hanga doolaara 85,000 gaafata. Boodarra sababa umuriin isaa sokkeef yaaluu itti dhiisee akka ture hima. Amajjii bara 2021 waahila isaa lammii Ameerikaa ta'e Filiip Hendersan irraa ergaan iimeelii isa dhaqqabe garuu waan hunda jijjiire. ""Deebiin koo battalaa ani hin danda'u kan jedhu ture. Dulloomeera, jilbikoo tulluu koruu hin danda'u jedheen itti hime,"" jedha. Hendersan garuu ni ciche, deemuu akka qabu itti hime. Ta'us garuu akkuma baratame leenjiifi meeshaalee barbaachisan biroof nama maallaqaan isa deeggaru argachuun dirqama ture. Hiriyoonni isaa garee Whatsapp bananii achirratti maallaqa walitti qabuufii eegalan, kun abdii kan namatti horu ta'ullee maallaqa gahaa hin arganne ture. Booda dhaabbanni Beetiingii Keeniyaa tokko dhimmicha dhagahee guutummaatti ispoonsara gochuuf waliigale. Ergasii baatilee afran darban keessa yeroo jaha tulluu Keeniyaa koruun leenjii gochaa jira. Biyya ollaa Yugaandaatti gaarren Ruweenzorii koruunis shaakala godheera. Miseensonni garee 'Full Circle Everest team' Amajjii darbe Neeppaalitti wal arguun sagantaa wal-barachuu fi garee isaanii cimsachuu godhataniiru. Adoolessa bara 2021 hanga Muddee US kan ture Aab Kagaambiin boorsaa kiiloo 50 ulfaatu baachuun ji'ootaaf barattoota tulluu koruu leenjisaa ture. Tulluu Evarast koruun wanta balaa hamaa qabu waan ta'eef maatiin isaa nageenya isaaf yaadda'aniiru. ""Akka gaariitti akka xumuramu abdiin qaba. Filannoon lama qofti akka jiru nan hubadha, deemee ykn ni deebi'a ykn ammoo achumaan hafa. Sodaa qabna garuu san itti mul'isuu hin feenu,"" jetti intalli isaa Siintiyaan. Muuxannoo waggoota dheeraa kan qabu Aab Kagaambiin garuu ofitti amanamummaa guutuu qaba. ""Tulluu Evarast akkan koru ofitti nan amana, garuu wanti biraa ani jedhu - kanaaf jedhee lubbuukoo balaaf hin saaxilu. Tulluu hedduu waanan koreef qaamakoo sirriittin beeka. Haala ilaalee, of duuba deebi'un qaba jedhee murteessuu nan danda'a,"" jedha."	https://www.bbc.com/afaanoromoo/oduu-61057262
politics	'Dirooniin Yukireen' humnoota Raashiyaa Kirimiyaa jiran irratti qiyyaafate	Humnoota waraana Raashiyaa Kireemiyaa argamanirratti haleellaan haaraa dirooniidhaan irratti raawwatame. Qondaalli Raashiyaan bulchaa Kiriyeemiyaa gochuun muudde akka himanitti,  diroonii Yuukireen doonii Raashiyaa Galaana Gurraacha, magaalaa Sevastaapoolitti argamu haleeluurratti qiyyaafate Sambata duraa rukutamee kufeera. Kun otoo haala kanaan jiruu Pirezedantii Yuukireen Volodmiir Zeleniskiin, to’attoonni dhimma buufata niwukilaaraa Dhaabbata Biyyoota Gamtoomanii buufata niwukilaaraa Zaporiziziyaa akka daawwatan waliigalamu simataniiru. Sambata darbe ganama vidiyoon  gadhifame tokko maadhee waraanaa naannoo Sevastapool jedhamuu fi bakka doonii waraanaa Raashiyaatti argamu keessaa aarri bahuu agarsiisa ture. BBC’n waa’ee viidiyoo kanaa qaama walabaarraa mirkaneeffachuu hin dandeenye. Qondaalli Raashiyaan bulchaa Kiriyeemiyaa gochuun muudde Mikaa’il Razvozayiv, miidhaan qaqqabe xiqqaa ta’uu dubbatan. Aab Razvozayiv akka jedhanitti, farri-xiyyaaraa doonii Raashiyaarraa dhukaafame diroonii Yuukireen ‘’rukutee mancaaseera.’’ Akka qondaalli kun jedhanitti, diroonichi bantii waajjira muummee maadhee waraanaa Raashiyaa Kireemiyaatti argamurratti kufe. Aab Razvozayiv ''miidhaan guddaan qaqqabes hin jiru, namni miidhames hin turre,'' jedhan. Aab Razvozayiv Sambata waaree booda ''meeshaan farra-xiyyaaraa Sevaastopootti ammas irra deebiin tarkaanfii fudhateera'' jechuun odeeffannoo bal’aa kennuurraa of qusatan. Guyyoota muraasaan asitti Kireemiyaatti haleellaan diroonii hedduun qaqqabun kan gabaafame yoo ta’u, haleellaa kana keessa tokko Kamisa naannoo buufata humna qilleensaa Sevastopoolitti qaqqabe. Haleellaan biraas Jimaata naannichatti qaqqabeera. Jalqaba ji’a kanaatti jeettiiwwan waraanaa Raashiyaa sagal haleellaa buufata waraanaa Raashiyaa Sakii, Dhiha Kireemiyaatti argamurratti raawwatameen  barbaadaa’ee ture. Viidiyoon bakka haleellaan sun itti qaqqabeerra waraabame turistoonni Raashiyaa rizortii naannichatti dhiyaatee argamu keessaa wayita baqatan agarsiisa. Kireemiyaan weerara Raashiyaan bara 2014 Yuukireen irratti raawwatteen humnaan gara Raashiyaatti dabalamte, Yuukireen garuu deebistee fudhachuu dhuunfachuu barbaaddi. Taatullee mootummaan Kiyiiv haleellaa tibbana Raashiyaarratti raawwatamaa jiru keessa qooda qabaachuu hin amanne ykn hin haalle. Raashiyaan gama isheetiin haleellaa qaqqabe kanaaf namoota humnoota Yuukireenitti hidhata qabaniifi uggura gaggeessan balaaleffatte. Qondaaltonni biyyoota Lixaa ta'iiwwwan akkasii qorqalbii humnoota Raashiyaarratti dhiibbaa uuma jedhan.	https://www.bbc.com/afaanoromoo/articles/c253l2gjxelo
sports	Afrikaan 'waggoota 15-20 keessatti Waancaa Addunyaa ni mo'atti' -Leenjisaa Morookoo	"Afrikaan ""waggoota 15-20 keessatti"" Waancaa Addunyaa ni mo'atti jedhe leenjisaan garee biyyaalessaa Morookoo Waalid Reguraayi. Morookootiin xumura walakkaa Waancaa Addunyaa akka qaqqaban taasisuun Afrikaaf, akkasumas biyyoota Arabaatiif seenaa haaraa kan galmeessise Waaliid,  kaayyoo yeroo dheeraa Afrikaan Waancaa Addunyaa argachuu qabdi jedhu milkeessuuf itti dhiyaatanii ture. Leenconni Atilaas (garee biyyaalessaa Morokoo) tapha xumura walakkaa irratti Faransaayiin mo'amaniiru. Tapha sadarkaa Kirooshiyaa waliin taasisanis mo'amuun afraffaa bahuun xumuraniiru. Morookoon xumura-walakkaa Waancaa Addunyaaf darbuun Afrikaaf seenaa haaraa hojjettetti. Leenjisaan umuriin isaa waggaa 47 ta'e Waaliid, Afrikaan waancaa bara 2026 gaggeeffamuurraa kaasee biyyoota shanii ol ardittii Waancaa Addunyaa irratti bakka bu'an qabaachuun ni cimti jedhee amana. ""Waancaa Addunyaa itti aanurratti, caalaa barachuu akka dandeenyu kan nu gargaaru bakka biyyoota sagalii qabaanna,"" jedhe Waaliid. ""Waggoota 15-20 keessatti, gareen biyya Afrikaa tokko akka mo'atu na amansiiseera. Sababiin isaa ammoo hanguma hirmaannee deebineen baayyee barachaa deemuun, dargaggoonni keenya waa'ee Waancaa Afrikaatiin qaacimmachaa deemu."" Afrikaan bara 1994 irraa kaastee garee shan qofa bakka buuftaa turteetti. Kun ammoo biyyoota 13n kan bakka bu'u Awurooppaan gadidha. Kun ammoo kan xiqqaateef, biyyoonni Afrikaa tapha ramaddiirra darbee sadarkaa mo'atanii darbuu keessa hanga barbaadameen seenuu dhabuu isaaniirraa kan ka'eenidha. ""Rakkoon keenya, biyyoota shan qofaan bakka bu'uudha. Kana jechuun ammoo [biyyoonni ciccimoo] akka Masrii, Naayijeeriyaa, Afrikaa Kibbaa, Maaliifi kaan carraa hirmaachuu akka dhaban taasiseera,"" jedhe leenjisaan Morookoo kun. Akka yaada Waalid kanaatti biyyoonni Afrikaa Waancaa Addunyaa keessatti hirmaatan hanguma dabalaa deemeen muuxannoo argamu waan dabaluuf carraa biyyi Afrikaa shaampiyoonaa ta'uu ballisa. Abjuun Morookoon Waancaa Addunyaa bara 2022 Qaataar keessummeessaa jirtu injifachuu hin milkaa’in hafe, garuu biyyattiin gaddaarra hin jirtu.Biyyattii barana otoo sadarkaa kana geessi jedhamee hin eegamne  dorgommicharratti walakkaa xumuraaf geesse ture. Leenjisaan Morookoo Waalid Reguraay, seenaa hojjatan jedhamanii leellifaman.Reguraay milkaa’uuf waan danda’an hojjachuu himan. ‘’Taphattoonni koo ga’umsa agarsiisaniin garee Morookootti maqaa gaarii horan, kana fudhachuun ni jabaata, isaan silaa galmee seenaa irra deebiin barreessuu yaadanii turan,’’ jedhe."	https://www.bbc.com/afaanoromoo/articles/c3gp50v1j0po
sports	Badhaasa Fifa 2020: Mohammad Saalaa fi Saadiyoo Maanee kaadhimaman	Livarpuul irraa Virjil van Daayik, Mahaammad Saalaa, Saadiyoo Maanee fi Tiyaagoo Alkantara Badhaasa Kubbaa Miillaa Fifa kan dhiirotaaf kaadhimaamtoota ta’aniiru. Taphataa sarara gidduu Maanchistar Siitii kan ta’e Kevin de Biruyenis kaadhimamtoota 11 keessaa isa tokkodha. Badhaasa kubbaa miillaa dubartootaaf ammoo taphatoota 11 kaadhimaman keessaa, taphattuun Inglaandiifi Maanchistar Ciitii Luusii Biroonzi tokkodha. Leenjisaan kilaba kubbaa miillaa Livarpuul Jargen Kiloop fi kan Liids Yunaayitid, Maarseloo Bayeelsa ammoo badhaasaa leenjiistoota dhiiraaf kadhimamaniiru. Leenjistoota dubartootaaf ammoo Cheelsii irraa Emmaa Hayees fi leenjistuun garee kubbaa miilaa Nezarlaands Serinaa Wiyegman, Sadaasa bara 2020tti kan leenjistuu Inglaand ta’uuf jirtu badhaasa kanaaf kadhimamaniiru. Fifa'n injifattoonni kan filataman “sagalee kaapiteenoota fi leenjistoota gartuulee biyyaaleessaa addunyaa maraa irraa fudhatamu, sagalee deeggartootaan interneetaarratti kennamuu akkasumas filannoo bakkabu’oota miidiyaa filatamoo 200 ta’aniinidha,” jedha. Filannoon kun kan gaggeeffamu Sadaasa 25 hanga Muddee 9 giddutti yoo ta’u bu’aan isaa ammoo sirna Muddee 17 qophaa'u irrattidha. Gooliin taphataan sarara duraa Tootenaam Son Heyuung-miin gartuu Burnilee irratti galmeesse badhaasa Puskaas Fifa’f kadhimameera. Liigii dubartoota irratti gooliin taphattuun Chelsii Sofii Ingilee Arseenaar irratti lakkoofsiste, Maanchistar Siitii irraa kan Kaarolaayin Weyer Maanchistar Yunaayitid irratti galmeessiftee fi kan gartuu Dundaalk irraa Joordan Filoores gartuu Shamrook Roveersi irratti galchite badhaasa kanaaf kadhimamaniiru. Kaadhimamtoota taphattoota dhiiraa hunda Tiyaagoo Alkantara (Ispeen, Livarpuul) Kiristiyaanoo Ronaaldoo (Poorchugaal, Juveentus) Kevin de Biruyeen (Beljiyeem, Maanchistar Sitii) Robart Lewandowiski (Polaand, Baayern Muniik) Sadiyoo Maane (Senegaal, Livarpuul) Kayliyan Mibappe (Firaans, Paaris St-Jermaayin) Liyoonel Messii (Arjentiina, Barselonaa) Neeymaar (Biraazil, Paaris St-Jermaayin) Serjiyoo Ramoos (Ispeen, Riyaal Maadrid) Mohammaad Salaa (Maasirii, Livarpuul) Virjiil van Daayik (Nezarlaand, Livarpuul) Kaadhimamtoota taphattoota dubaraa hunda Luusii Biroonz (Ingilaand, Manchistar Sitii) Daafinee Kaskarino (Firaans, Liyoon) Karolaayin Giraham Hansen (Norweey, Barseloonaa) Pernille Haarder (Denmaark, Chelsii) Jeenifar Hermoso (Ispeen, Barseloona) Ji So-yun (Kooriyaa Kibbaa, Chelsii) Saam Keerr (Awustraaliyaa, Chelsii) Saaki Kumagayii (Jaappaan, Liyoon) Disenifer Marozsan (Jaappaan, Liyoon) Viviyaan Miyedeemaa (Nezaarlandi, Arsenaal) Wendii Renard (Firaans, Liyoon) Kaadhimamtoota leenjistoota dhiiraa hunda Marseelo Biyelsaa (Arjentiina, Liids Yunaayitid) Haans-Diter Filik (Jermanii, Baayer Muniik) Jargen Kilopp (Jermanii, Livarpuul) Juleen Lopeteguyi (Ispeen, Seviillaa) Zinaddiin Zidaan (Firaans, Riyaal Maadriid) Kaadhimamtoota leenjistoota dubaraa hunda Luyiis Kortees (Ispeen, Barseloonaa) Rittaa Guyarino (Xaaliyaan, Juventuus) Emmaa Haayes (Ingilaand, Chelsii) Istefan Lerch (Jermanii, Wolfisburgii) Heeg Riis (Norwaay, LSK Kivinner) Jaan-Luuk Vasser (Firaans, Liyoon) Sariinaa Wegman (Neezarland, Gartuu Biyyaaleessa Daach)	https://www.bbc.com/afaanoromoo/oduu-55076703
health	Qorichi ulfa to'achuuf ganama ganama fudhatamu 'salphaatti argamuu qaba'	"Haadholiiniifi shamarran qorichoota yeroo gabaabaadhaaf ulfa to'atan gargaarsa ogeessaatiin alatti ofii isaaniitiin akka salphatti fayyadamuu danda'uu qabu jedhu ogeeyyiin fayyaa dubartootaa. UK keessatti dubartoonni tajaajila fayyaa argachuuf bu'aa ba'ii heddutu jira jedha gabaasni dhimma kanarratti dhiyaate. Gabaasni 'Better for Women' gama isaatiin dubartoonni qoricha jalqabaa ulfa baasu manatti akka fudhatan hayyamamuu qaba jedha. Qoricha lammaffaas ulfisaanii torbee 10 gad akka ta'e yoo beekan isas manatti fudhatuu qabu jedha. Isaanis dubartoonni sadarkaa ulfa baasuu jalqabaa bilbilaan yookiin toora 'Skype'tiin gorsa argachuu danda'uu qabu jedhu. Gabaasni kunis dubartoonni neetworkii kiliinikaa qorannoo dhiigaa, qorichoota karoora maatiifi gorsa itti argatan iddoo tokkotti akka argatan dhibuu isaa qeeqa. Yeroo sanitti, haadholiiniifi shamarran qoricha sa'aatii 72 keessatti ulfa baasuuf fayyadu yookiin qoricha ganamaa saal qunnamtii of eggannoo hin qabne taasisaniin booda guyyoota shaniif fudhatamu fudhachuun dura gorsa ogeessa qorichaa argachuu qabu jedha. Kun ammoo miira ""saalfii, qeeqa yookiin gammachuun itti dhagahamuu dhabuu,"" keessa akka jiraatan godhuu danda'a jedha gabaasni kun. Qorichoonni ganama guyyoota shaniif fudhatamu kun ""fuuldura girgirjii' akkuma kondomiifi meeshaalee ulfa beekuuf fayyadan waliin wal biratti argamuu qabu. Jeen shamarree ganna 25, yoo taatu Weest Miidlaandis irraa, mana qorichaatti qoricha ganama ganama guyyoota shaniif fudhatamu argachhuf deemtee faarmaasistii waliin beellama waan hin qabneef tajaajila akka hin arganne godhamte. Mormii hedduu booda ogeessa qorichaa argattee qoricha barbaaddu fudhatte- kun kan ta'e garuu gaaffii hedduu booda. Akka waan dogongora hojjadhetti natti dhagahame jette. ""Miira namaan qeeqamuufi namaa gad ta'uutu natti dhagahame. Akka inni ""kun baay'ee gowwummaadha' jedhe nan yaada jetti Jeen. Qorichoonni ulfa to'achuuf sa'aatii 72 keessatti fudhataman Iskootlaand fi Weels keessatti mana qorichaa hunda keessatti bilisaan kennamu. Gabaasni kun akka ibsutti dubartoota umuriin isaanii gara jaarumaa deemaa jiru keessatti sababa ulfa hin karoorfamneen ulfa baasuu dabaluu akka danda'u ibsa. Bara 2018 keessatti Inglaandiifi Weels keessatti dubartoonni 205,000 ol ulfa baasaniiru. Gabaasni kunis shamarraniifi haadholiin akkuma bu'aa faarmaasii birootti qorichoota kanneenis karaa intarneetiin ajajuu danda'uu qabu jedha. Piroofeessar Leesleey Reegaan Pireezidaantii koolleejjii Rooyaali yoo ta'an akkas jedhu, qorichi hormoonii piroojestiroonii qofa qabu baay'ee filatamaa ture saniif qoricha fudhachuun dura gorsi ogeessa fayyaa ""barbaachisaa miti"". Gabaasni dabalataanis akka jedhuun gorsa: Gabaasni akka jedhutti ,""dubartoonni hedduu beellama doktora waliin jiru dheerachuurra kan ka'e waggoota hedduuf dhukkubbii keessatti dabarsaa jiru. Kunis akka dubartoonni waa'ee fayyaasaanii akka heddu hin dubbanne taasisa."" Dr Ashaa Kasliwaal, pireezidaantii 'Faculty of Sexual and Reproductive Healthcare' shamarraniifi haadholiin shamarran umrii 18 keessa jiranis tajaajila karoora maatii yeroo gabaabaa akka fedhaniifi yeroo barbaadanitti argachuu qabu jedha. . ""Gorsi faarmasistii waliin godhamu baay'ee barbaachisaafi murteessaadha. Kunis namoonni karoora maatii isaan barbaadan akka fedhiisaaniitti akka argatan gochuuf murteessaadha. Ta'uus garuu gorsi kun qoricha sa'aatii 72 keessatti fudhatamu argachuuf dhiibbaa qabaachuu hin qabu."" Piroo Reegan akka jedhanitti tajaajila kana kennuuf kan karoorfameefi itti gaafatamummaa fedhii shamarraniifi haadholii fudhachuufi. ""Tajaajila fayyaa sadarkaa isaa eeggatte shamarraniifi haadholiin jireenya isaanii keessatti kennuun barbaachisaadha."""	https://www.bbc.com/afaanoromoo/oduu-50655362
politics	Waldhabdeen TPLF fi Mootummaa Federaalaa: Maqaleen amma haala akkamii keessatti argamtii?	Haala magaalaan Maqalee keessa jirtu namni qaamaan keessa deemee ilaaluun suuraan akkasiin agarsiiseera. Kan taajjabes dubbateera. Kaleessa guyyaa Kibxataa gara alkan wallaakkaatti ture dhukaasni magaalaa Maqaleetti kan  dhagahame. Jiraattoonni magaalichaatiis haala ta'aa tureen baayyee nahanii ture. Haala kana mirkaneeffachuuf wayitan gara humnootii nageenyaatti bilbileettis, 'amma sitti himuu hin dandeenyu. Baayyee ko'ommaneerra naan jedhan. 'Daqiiqqaawwan muraasaan booda ammmoo sararri bilbilaa adda cite. Bilbilli kiyyas ergaa 'No Service' natti agarsiisuu eegale. Itti-aansees tajaajilli intarneetii gutummaatti adda cite. Ganama ammoo wayitan ka'u tajaajilli humna annisaa/ibsaan adda cituun hubadhe. Ibsaan kan badee magaalaa Maqaleetti qofaa osoo hin taane, guutuu naannoo Tigraayiitti akka badee mirkanneeffachuu danda'eera. Wayitan gara magaaaatti baheettis fuula namootaa irraa miira bitaan itti galuun hubadhe. Namoonni hedduun miilasaaniin imalu ture. Dameewwan baankii magaalattii keessatti argamanis cufamaniiru. Bulchinsonni baankiiwwanii akka natti himaniitti, tajaajila kan dhaaban waan intarneetiin adda citeef jedhu. Gara waaree boodaa ammoo hojjattoonni waajjira Itiyoo-Telekom waajirasaanii fulduratti walitti qabamanii dhaabatanii argeera. Erga takka tureen boodas akkan humnoota nageenyaa irraa odeeffachuu dandee'eetti dhukkaasni kan dhagahame loltoonni naannoo Tigraay dhukkaasa Izzii Kaabaa waliin walitti bananii turaniin akka ta'een hubadhe. Gara waajiraalee Daandii Qilleensa Itoophiyaafi bakka bu'oota imala kan biraas deemuun akkan hubadheetti, balaliinsi yeroodhaaf gutummaatti adda citeera. Naannoo waajjiraalee mootummaa magaalaa Maqaleefi hoteelotaatti humna nageenyaa cimaatu mul'ata. Mootummaan naannichaas sochiin loltummaa kamiyyu naannicha keessatti akka hin taasifamneef dhorkeera. Tajaajjilli geejibaasa gutuummaatti dhaabbateera. Qilleensi naannichaatiis balaliinsaan ala akka taa'uuf ajajameera. Wayita ammaa kanattis magaalaan Maqalee haala nagaa ta'eerratti argamati.	https://www.bbc.com/afaanoromoo/oduu-54808940
health	Koronaavaayiras: Imaltootni biyya alaatii dhufan 474 guyyoota 14'f addatti turuuf hoteeloota galfaman	"Imaltootni biyya alaatii dhufan 474 hoteelolta keessatti guyyoota 14f dhibee Koronaavaayirasin walqabatee hordofamaa jiraachuu isaanii Inistitiyuutin Fayyaa Hawaasaa Itoophiyaa beeksise. Yeroo ammaatti hoteelootni Skylight fi Giyoon tajaajila namoota biyya alaatii dhufan tursiisuu kennaa kan jiran yemmu ta'u waliigala hotelotni kudhanii ol qophaa'aniiru jechuun daayrektarri olaanaa institiyuutichaa Dr Eebbaa Abaata ibsa har'a kennan irratti himaniiru. Gama biraatin sa'aa 24 darbanitti samuuda 106 qoratamanii hundi dhibicharraa bilisa ta'uun isaanii mirkanaa'era jedhan. Gama qorannoo laaboraatoorin hanqinni meeshaale qorannoo isaan mudatee akka ture fi yeroo ammaatti deeggarsa Faawundeeshinii Jaak Maa irraa argameen furamuusaas daayrektarichi himaniiru. Vaayirasichi sadarkaa addunyaatti gaagga'ama fayyaa fi diinagdee olaanaa fiduusaa kan himan Dr Eebbaan Itoophiyaatti namootni namoota vaayirasichaan qabaman 12 walin walitti dhufeenya qaban 292 hordoffiin irratti taasifamaa turuu fi isaan keessaa namootni 80 torbee lamaaf hordofamaa turanii yeroo ammaatti hordoffin akka irraa dhaabbatu taasifamuu isaa dubbatan. Namootni muraasnis qorannoon taasifameefii vaayirasicharraa bilisa ta'un isaanii erga mirkanaa'ee booda hawaasatti makamaniiru jedhan. Yeroo ammaatti qorannoo laaboraatoorii adeemsisuun barbaachisaa waan ta'ef yeroo dhiyootti dhaabbileen lama hojii qorannoo akka eegalanif hojjetamaa jiraachuu DR Eebbaan dubbataniiru. Hanga ammaatti imaltootni lafoo fi xayyaaraan gara biyyaa seenan 668,0000 ta'uu isaanii kan himan daayrektarri olaanaa Inistitiyuutii Fayyaa Hawaasaa Itoophiyaa Dr Eebbaa Abaata lakkoofsi namoota gara biyyaa seenanii dhorkaa mootummaan kaa'e booda xiqqaachaa dhufuusaa himan. Gama biraatin qophii tattamsa'inni vaayirasichaa kan hammaatu yoo ta'elle dhaabbilee fayyaan dabalataan galmawwan walgahii babbal'aa fayyadamuuf karoorfatamuusaa himan. Yeroo ammaattis namoota biyya alaatii dhufan qofa osoo hin taane kunneen dhaabbilee fayyaatti ilaallamanii mallattoolen irratti mul'ates qorannoon Koronaavaayirasii irratti adeemsifamaa jiraachuu himan. ""Hojiin naannolee irratti hojjetamu daran barbaachisaa waan ta'ef deeggarsaaf hordoffin cimaa taasifamaa jira. Naannoleen qorannoo akka eegalanifis hojjetamaa jira"" jedhan. Gama harka dhiqachuu, qulqullina eeguu fi qaamaan walirraa fagaachutin hawaasarraa tumsi olaanaan akka barbaachisu kan himan Dr Eebbaa Abaata ""haalawwan dhaabbilee amantaa fi walgahiiwwan tokko tokko keessatti mul'atan gaafii kan kaasisanidha. Ilaallamuu qabu"" jedhan. Lammiilen Jaapaan dhibee Koronaavaayirasiin qabaman lamaan haala fayyaa gaariirra akka turan fi gaaffii dhaabbata isaan keessatti hojjetan fi mootummaa Jaapaan bu'ureeffachuun gara biyya isaanitti akka deebi'an taasifamuu dubbatan. Wanti ""namootni buufata xayyaaraa idil addunyaa Booleti badaniiru"" jechuun haasa'amaa jiru ammatti waan qabatamaa akka hin taane fi dhimmichi akka qulqullaa'us himaniiru."	https://www.bbc.com/afaanoromoo/oduu-52031007
politics	Lola Tigraay Itoophiyaa keessaa: MM Abiy humnoonni Tigraay keessaa harka akka kennatan yeroo 'xumuraaf' sa'aatii 72 kennan	"Ministirri Muummee Itoophiyaa Abiy Ahimad, wayita loltoonni gara magaalaa Maqaleetti qajeelaa jiran kanatti humnoota Tigraay keessa jiraniin harka kennachuuf sa'aatii 72 kennan. MM Abiy hogganoota TPLFn ''aduun keessan lixaa jirti'' jechuun harka akka kennatan ergaa dabarsan. Gaarreeniin ka beekamtu naannoo Tigraay kan bulchu Adda Bilisa Baasaa Uummata Tigraay (TPLF), haga dhumaatti nan falmadha jechuun irra deddeebiin hima. Lola kanaan haga ammaa dhibbaan kan lakkaa'aman yogguu lubbuu dhaban, kumaatamni buqqa'aniiru. UN lolli kun hawaasarratti rakkoo namoomaa geessisa jechuun akeekkachiiseera. Guyyootaan duras waraanni Itoophiyaa jiraattota Maqalee 500,000 tahanif ergaa dabarseen, waraanni magaalattii ''marsuun meeshaalee waraanaa jajjabootti waan dhimma ba’uuf'' lammiileen akka of eeggatan akeekkachiisi kennameera. ''Gama kanaan dhiifamni hinjiru,'' jedhan dubbi himaan waraanaa. Hogganaan TPLF fi bulchaan naannichaa Dabratsiyoon GabraMikaa'el Rooyitarsitti akka himanitti, humnoonni isaanii adeemsa waraana federaalaa irratti gufuu ta'aa jira jedhan. ''Dambaliiwwan garagaraa ergaa jiranis, tasumaa hin milkoofne,'' jechuun Rooyitarsitti himan. Gama kaaniin, buufanni xiyyaaraa magaalaa Aksuum hidhattoota TPLF'f amanamoo ta'aniin diddigame jechuun qondaaltonni Itoophiyaa himaniiru. Himannaa dhihaatef gama TPLF'n wanti ibsame hin jiru. Sababa tajaajilli telekoomii cite jiruufis qaama walabarraa mirkaneessuun hin danda'amne. Mootummaan federaalaa akka jedhetti magaalota gurguddoo naannichaa kanneen akka Aksum, Adwaa fi Addigraat fa'i to'achuu beeksiseera. Haatahu malee, erga lolli waraanaa kun eegalee as qunnamtiin adda cituu isaatiin, odeeffannoo kana qaama walabarraa mirkanneessuu daran cimaa taasiseera. Ibsa guyyaa Dilbataa baheen MM Abiy hogganoota TPLFn: ''Deemsa badii keessanirratti aduun dhihaa jirti, akkasumas bakka keessaa bahuu hin dandeenye keessa galuu keessan amantanii, sa'aatiiwwan 72 ittaanan keessatti nagayaan harka akka kennitan isin gaafanna. Carraa dhumaa kanatti itti fayyadamaa,'' jedhan. Kana malees humnoonni naannichaa ''nagaan harka kennuu'' akka qabaniifi jiraattonni Magaalaa Maqalee ammoo waraana mootummaa deeggaruun ''garee gantootaa kana seeratti dhiyeessuuf'' shora akka taphatan gaafatan. Jimaata dabre, Pirezidantiin Afrikaa Kibbaafi dura taa'aan Gamtaa Afrikaa Siiril Raamaafosaa, haala lolli kun itti xumura argatuuf jaarsummaa akka taa'aniif, pirezidantota duraanii Afrikaa sadii muuduu ibsan. Haa tahu malee, Itoophiyaan yaada kana kuffisteetti - oppireeshiniin kun dhimma keessoo fi ''seera kabachiisuuti'' jechuun. ''Yakkamtoota waliin hin mari’annu. Teenyee waliin mari’anna osoo hin taane qabnee seeratti dhiyeessina,'' jechuun gorsaan olaanaa Ministira Muummee Abiy, Obbo Maammoo Mihratuu BBC’tti himan. ""Obboloonni keenya Afriikaa yoo TPLF irratti dhiibbaa uumuun harka kennachiisan, ga’ee olaanaa gumaachuu danda’u. Kanaaf ammoo eenyuyyuu gara Maqalee imaluu hin barbaachisu.'' Obbo Mihiratuun akka jedhanitti, dureewwan duraanii biyyoota Mozaambiik, Laayibeeriyaafi Afrikaa Kibbaa guyyoota muraasa keessatti biyyattii gahan, gara Maqalee imaluu hin danda’ani - oppireeshiniin waraanaa gaggeeffamaa waan jiruuf. Erga lolli Tigraay eegalee as malli qunnamtii fi geejjibi ugguramee jira. Gorsaan MM Abiy kun dabalanii ''mootummaan ejensiiwwan UN qarqaarsa barbaachisu uummata Tigraayif akka dhiyeesssaniif,, waan godhu mara gochaa jira,'' jedhan. Dhaabbileen gargaarsa kennan naannawa lolli itti gaggeeffamaa jiru ga’uu hin dandeenye. Erga lolli eegalee ammoo lammiileen dhiibbaan lakkaa’aman ajjeefamuu akka hin oolle dubbataa jiru. Haga ammaatti lammiileen 33,000 ta’an daangaa ce’uun Sudaanitti baqataniiru. Lolli kun haga ji’oota ja’an itti aananiitti yoo itti fufe, lakkoofsi baqattootaa dabaluu yaaddoo kan qabu UNHCR, haga namoota 200,000’f simachuu akka danda’utti haala mijeessaa jiraachuu hima. Baqattoonni gara Sudaan seenan kan dabalan yoo ta’e ammoo, darbee biyyattiis tasgabbii dhorkuu danda’a yaaddoo jedhu ibseera UN. Sababni isaa ammoo Sudaan durumaanuu baqattoota biyyoota Afriikaa garaagaraa irraa garas imalan miiliyoonaan lakkaa’aman keessummeessaa waan jirtuuf. Baqattoonni Sudaan seenaa jiran irra jireessaan ijoolleedha jedha UN. Lammiileen deeggarsa barbaadan kumaan lakkaa’aman kanneen Itoophiyaa keessa iddoo adda addaa jiran qaqqabuuf, nagaan bu’uun dirqama jedhu dhaabbileen deggarsaa. Dhaabbileen qarqaarsaa nyaataafi dawoo namoota daangaa cehaniif doolaara miiliyoona 50 gaafachaa jiran."	https://www.bbc.com/afaanoromoo/oduu-55040083
entertainment	Aartii: 'Jaalala nuuf haa kennu' - Yaaddessaa Booji'aa	"Sirbi qeenxee mata duree 'Fiqir Yisxen' ykn 'Jaalala nuf haa kennu' jedhuun bara darbe dhageeffattoota biraa kan gahe walleen qeenxee aartist Yaaddessaa Boji'aa fudhatamummaa gaarii argachaa jira jedha aartistichi. Sirba oogessota muziqaa adda addan Niwuzilaand keessatti hojjetamee Ameerikaa, Siyaatil keessatti qindaa'ee kana kan barreesseefi sagaleen kan wallise aartist Yaaddessaan kanaan dura hojilee aartii adda addaan beekama. Alaabaan Gamtaa Afrikaa hojilee inni hojjeteefi ittiin beekamu keessaa tokko. Sirbi qeenxee amma gadi dhiise kun haala siyaasaa wayita ammaa Itoophiyaa keessa jiru ka'umsa godhachuun furmaata akeekuuf kan qophaa'e akka ta'e hima. ""Jijjiirama biyya kenyatti dhufe booda waantoota nama gammachiisaniifi nama boonsan hedduu agarruyyu, jijjiramni kun qaawwaa uumeen namootni hedduun ammallee  walitti bu'aa, du'aas jiru"" jedha. Kanaaf ammoo rakkoo guddaan sabaan wal qooduu, wal jaalachuu fi wal danda'uu dhabuudha akka Yaaddessaan jedhutti. ""Rakkini amma jiru, bay'een keenya lammilee keenya achii fageessine akka nama biraatti waan ilaalluuf natti fakkaata."" ""Fakkeenyaaf naannoo tokkorraa uummati yeroo buqqa'u kan gaddu namoota naannoo sanaa qofa, warri kaan kun uumamu isaalle ni dagatu. Kun garuu yeroo itti wal deeggaru qabnu dha."" Wal haa jaalannu, wal haa dandeenyu jechuufan sirba kana barreesse jedha Yaaddessaan. ""Sirba koo keessatti biyya keenya akka hadhaatti fakkeessuun, nuti ijoolle hadhaa tokkooti wal jaallanne waliin haa jiraannuu"" ergaa jedhu dabarsuuf akka yaale hima. ""Rakkoo hedduu keessa dabarree as geenyee garuu nagaa argame dhandhamuu hin dandeenye"" kan jedhu Yaaddessaan, ""waggaa dheera wal lolaa, araaramaa dabarsinneerra, kanaan haa ga'u"" jedha. ""Yeroo bayyee ani muziqaa akka meesha ittiin madaa uummata dhidhiibaniittan ilaala. Ani muziqaa nama bohaarsuuf qofa osoo hin taane, dhimmota nama qimmiidan ykn kan miira namaa tuqan ittin kaasufin fayyadama."" Gara fulduraattillee ijoolleen koo maal hojjette yoo naan jedhan kana jechuu waanan danda'uuf hojii kootti hedduu booneera jedha. Dhageeffattoota birattis fudhatama gaarii akka argateefi kanaanis gammachuu akka qabu hima. Yeroo ammatti walleen isaa kun marsaritii sirbi irratti gurguramu CDbaby irratti sirboota Afrikaa bahaa keessaa sadarkaa duraa irra jira. Chaanalota Ameerikaa irratti ammoo gosa sirba 'Root Reggae' keessaa sadarkaa sadaffaa irratti argama jedha."	https://www.bbc.com/afaanoromoo/oduu-48131461
sports	Taphataan sarara ittisaa Liiverpuul taphataa cimaa Awurooppaa bara dorgommii xumuramee ta'e filatame	Taphattuun Ingilaandi Luusii Biroonzii fi taphataan sarara ittisaa Liiverpuul Virjil Vaan Daayik taphattota cicimoo bara dorgommii darbee Awurooppaa tahuun filataman. Taphattuun ittisa cinaa Ingilaandi miiltoo ishee Liyonitti waliin taphatan Ada Hegerbargii fi Amandaayin Heenerii caaluun badhaasicha injifachun taphattuu cimtuu dubartoota Awurooppaa tahuun filatamte. Biroonzi lammii Ingilaandi yeroo jalqabaaf badhaasicha injifatte yoo taatu waancaa Adunyaa Dubartootaa baranaa irratti gareen ishee gara walakkaa xumuraatti akka darbuuf shoora ol-aanaa taphatteetti. Taphaataan sarara ittisaa Liiverpuul Virjil Vaan Daayik ammoo Liiverpuul tapha Shaampiyoonsi Liigii irratti Tootenaamiin injifachuun waancaa akka injifatuuf qooda ol-aanaa bahateera jedhamuun filatame. Vaan Daayik taphattota akka Liyonel Mesii fi Kiristaanoo Roonaaldoo caaluun badhaasicha mo'ate. Vaan Daayik erga Mesii fi Roonaaldoon badhaasicha gidduu isaaniitti injifachuu jalqabanii taphataa sarara ittisaa yeroo jalqabaaf badhaasicha mo'ate taheera. Bara 2011 as Andires Ineshtaa bara 2012, Firaanki Riiberii bara 2013, Lukaa Moodirich bara 2018 yoo injifatan sana dura ammoo walitti aansuun Mesii fi Roonaaldoon si'a sotu injifate. Vaan Daayik erga bara 2018 Saawuzhapitan irraa £75m'n Liiverpuul galee kilebicha ittisa irratti hedduu cimseera. ''Badhaasa kana argachuukoof hedduu gammadeera. Namoota na deeggaran hundaaf gatii guddaa qaba'' jedhe Vaan Daayik. Gareekoo hedduun galateeffadha isaan malee badhaasa kana injifachuu hin danda'u ture jedhe.	https://www.bbc.com/afaanoromoo/oduu-49520783
health	Tafiidaa Raqiib: Hiree daa'ima dhibamtee kan murteessu maatii moo doktoraa?	"UK keessatti maatiin daa'ima ganna 5 Tafiidaa Raqiib, hospitaala daa'ima isaanii biyya alaa geessanii akka hin yaalchifanne isaan dhorkee mana murtiitti himatan. Ofii daa'ima dhibamte ilaalchisee murtee dhumaa kennuu kan danda'u hospitaala moo maatiidha? Tafiidaa Raqiib wal'aansi sammuu baqaqsanii yaaluu Guraandhala darbe taasifameefi hospitaala keessatti meeshaalee lubbuu tursiisaniin deeggaramtee jiraachaa jirti. Haati ishee Sheliinaa Beegam fi abbaan ishee Mohaammad Raqiib intala isaanii yaala dabalataaf gara Italii geessuu barbaadanii hospitaalli isaan dhorke. Hospitaalli 'Royal London Hospital' jedhamu mucattiin keessatti yaalamaa turte, ""yaala dabalataa argattus fayyaa ishee fooyya'uu hin danda'u"" jechuun dhorke. Ingilaand keessatti dhimma daa'ima ofiirratti murteessuu kan danda'u maatii akka ta'e seeraan tumameera. Haa ta'u malee qaamni mootummaa tokko murteen maatii daa'ima sana kan hin fayyadne ykn kan miidhu yoo ta'e mana murtii akka falmatan jedha. Abbaa murtiitu murtee dhumaa murteessa. Armaan duras wanni akkasii mudatee manni murtee gaaf kaan maatii deeggaree gaaf kaan ammoo hospitaala deeggaree murteessee beeka. Murteen kun daa'ima sanaaf maaltu gaarii ta'a kan jedhu qofa ilaalcha keessa galchuun murtaa'a. Maatiin daa'immanii yeroo adda addaa seerri kun akka haqamu duula taasisaa turani. Manni murtii UK Fulbaana 09 dhimma daa'ima Tafiidaa Raqiib ilaalee murtee kennuf beellama qabateera."	https://www.bbc.com/afaanoromoo/oduu-49625748
health	Koronaavaayirasii: Itoophiyaatti lakkoofsi namoota Covid-19 qabamanii inni olaanaan galmaa'e	Itoophiyaatti qorannoo koronaavaayirasii sa'aatii 24 keessatti taasifameen lakkoofsi namoota vaayirasichaan qabamanii inni olaanaan galmaa'uu Ministeerri Fayyaa ibse. Qorannoo Kibxata kaleessaa taasifameen namoota 2,323 irratti vaayirasichi argamuu Ministirri Fayyaa Dr Liyaa Taaddasee ibsaniiru. Lakkoofsi kun kan kanaan duraatti guyyaatti galmaa'aa tureen yoo walbira qabamu isa guddaadha. Qorannoon guyyuu taasifamu akka agarsiisutti kanaan dura guyyaa guyyaan namoonni qabaman 500 hanga 1000 caalaa hin turre. Gabaasa Kibxata kaleessaan namoota qorannoon taasifameef 10,016 keessaa namoonni 2,323 vaayirasicha qabaachuun barame. Itoophiyaatti erga weerarri dhibee kanaa eegalee namoonni 379,379 kan qabaman yoo ta'u, lakkoofsa olaanaa guyyaa kaleessaa galmaa'eef sababiin addaa maal akka ta'e ministteerri fayyaa odeeffannoon kenne hin jiru. Namoota vaayirasichi irratti argame keessaa hanga ammaatti namoonni 351,168 kan dandamatan yoo ta'u namoonni 6,877 ammoo vaayirasichaan lubbuu dhabaniiru. Itoophiyaan hanga yoonaa namoota 9,225,960 ta'aniif talaallii kennuu Ministirri Fayyaa biyyattii Dr Liyaa Taaddasaa ibsaniiru. Koronaavaayirasii ittisuuf akka addunyaatti talaalliin kennamaa jiraatus, akaakuun haaraan Omicron facaatii vaayirasichaa daran hammeessaa jiraachuu Dhaabbati Fayyaa Addunyaa (WHO) ibseera. Akaakuun vaayirasii jalqaba Afrikaa Kibbaatti argame kun yeroo ammaa biyyoota hedduu keessatti namoota hedduu qabeera, biyyoonnis dhibee kana ittisuuf tarkaanfii jajjaboo fudhachuu eegalaniiru. Akaakuun koronaavaayirasii haarofti-Omicron- Itoophiyaatti argamuu fi dhiisuu hanga yoonaa ministeerri fayyaa waan jedhe hin qabu.	https://www.bbc.com/afaanoromoo/oduu-59752114
politics	'Jaarmiyaan keenya dhiibbaa mootummaarraa guutummaa guututti bilisadha’ - Dr Daani’el Baqqalaa	Komishinarri Olaanaa Komishinii Mirga Namoomaa Itoophiyaa Dr Daani'el Baqqalaa jaarmiyaan isaan hoogganan akka dhiibbaa kamirraayyuu bilisa ta'u akka haaraatti hundeeffamu himan. Turtii BBC waliin taasisaniin dhimmoota garaa garaa irratti gaaffii dhihaateef deebii kennaniiru. Qopheessaa: Ammayyuu Ittaanaa Viidiyoo kan qindeesse: Yaadataa Birhaanuu	https://www.bbc.com/afaanoromoo/oduu-57757009
sports	Tilmaama Piriimer Liigii: Arsenaal itti fufee mo'atamamoo maaltu ta'a?	"Arsenaal yeroo ammaa manaajera malee deemaa jiru akka malee gadi bu'uun piriimer Liigii keessatti sadarkaa 10ffaarra jira. Taphoota darban sagal keessaa tokkollee kan hin mo'anne Arsenaal tapha yeroo darbeenis Biraayitaniin 2-1n mo'atameera. Arsenaal baasii guddaadha jedhamu kanaan dura baasee hin beekne baasuun taphattoota akka Nikoolaas Peeppee gara kilabichaa fiduun akkasumas akka Lakaazeteefi Mesuut Oziliin qabatee haala hin baramneen gadi badaa deemuun isaa deggerotta dheekkamsiisaas jira. Leenjisaan yeroo Arsenaal Freddie Ljungberg: ""Haala rakkisaa keessa jirra, taphoota hedduu waan mo'atamneef ofitti amanamummaan keenya gadi bu'eera,"" jechuun erga Biraayitaniin mo'atamanii booda dubbataniiru. Arsenaal Wiixata dhufu magaalaa Landan keessatti gara dirree West Haam deemee waliin taphachuuf jira. Maaltu ta'a laata? Kanneen biroo dabalatee ogeessi kubbaa miilaa Maark Laawurosan tilmaameera. Chelsiin sirriitti cimina isaaniin itti fufaa jiru. Yeroo darbes Aston Viilaa mo'achuun qabxii isaanii sadan argataniiru. amma garuu Everten biraa qabxii kana sadak guutuu waan fudhatan hin taatu jedha Laawuroon. Tilmaama Laawuroo: 1-1 Yeroo ammaa kana warra Liiverpuuliif wanti hojjetan irraa bareedaa jira. Gama biraan ammoo Bornmaawoz ammoo gatantaraa jira. Walitti aansuun taphoota afur mo'amaniiru. Kanaaf, tapha miilanaa kanaanis kan gammadan natti hin fakkaatu jedha Laawuroon akka tilmaama isaatti. Tilmaama Laawuroo: 0-2 Barnileen yeroo darbe Liristaal Palaasiifi Maanchester Siitiin mo'atamuun hamileen isaa kufee jira. Tootinhaam ammoo yeroo darbe Old Tiraafoorditti mo'atamee turus garuuu miilana ni cimu jedheen yaada waan ta'eef Barnilee ni mo'atu jedheen tilmaama jedha. Tilmaama Laawuroo:  2-0 Waatfoordiif dubbiin cimaa ta'uu mala sababiin isaas Kiristaal Palaas yeroo ammoo hedduu cimaa jiru. Haata'u malee, Waatfoord dirree ofiirratti waan taphataniif, akkasumas, qeellisaa garee isaanii haaraa waan mudachuuf jiraniif hamileen isaanii ka'uu mala. Tilmaama Laawuroo:  1-1 Maanchester Yunaayitid tapha Tootinhaam waliin Roobii taphateen ga'umsa ol-aanaa agarsiisuun mo'ateera. Ta'us garuu tapha gaarii kilaboota gurguddoo waliin dhiyeenya kana agarsiisaa jiru, Chelsii kan mo'ateefi Liiverpuul waliin kan walqixa ta'e dirree isaarratti ture. Maanchester Siitiin yeroo Barnileetiin mo'atan ajaa'iba turan. Tilmaama Laawuroo: 2-0 Leester amma jajjaboodha. Erga Onkoloolessa 4 Anfiildirratti mo'amanii booda taphoota torba darban hunda injifannoon xumuraniiru. Garuu Aston Viilaa waliin garuu karaan banaa ta'uu dhiisuu mala jechuun tilmaama Laawuroon. Tilmaama Laawuroo: 1-1 Dhiyeenya kana Niiwuu Kasil baayyee gahumsa ajaa'ibaa agarsiisaa jiru. Kamisa darbellee Sheefiild Yunaayitidiin mo'atanii ture. Saawuzhampteen waan danda'u gochuu hin hilu garuu Niiwuu Kasil ni mo'ata. Tilmaama Laawuroo: 2-1 Noorwich v Sheefiild Yunaayitidiin(14:00 GMT) Sheefiild Yunaayitidiin taphoota torba darban keessaa ja'a walqixa bahanis kan darbe Niiwuu Kasil waliin taasisan mo'amanii turan. Noorwichi hanga Roobii darbe mo'atamaniitti deebiyanii humna ijaarrachaa turan. Tilmaama Laawuroo:1-1 erga Fulbaana 14 darbe Wolviis hin mo'amne. Taphoota taphatan keessattis saatii dhumaarratti goolii lakkoofsisuun waan gaarii baraa dhufaniiru. Garuu jedha Laawuroon, imalli isaan dhufan kun ,miillana Biraayiteeniin dhaabbachuu danda'a. Tilmaama Laawuroo: 2-1 Arsenaal hanga leenjisaa haaraa argatutti garamitti akka inni deemu tilmaamuun nama rakkisa.  Ta'us garuu haala amma jiru kanaan gadi bu'aa deema. Carraan isaan sadarkaa 1-4 keessa galuun Shaampiyoonsii Awurooppaatti hirmaachuu amma baayyee jalaa fagaateera. Tilmaama Laawuroo: 2-0"	https://www.bbc.com/afaanoromoo/isportii-50685199
sports	Pogbaan Man Yunaayitid gadhiisuu, hamii maqaan Neymaar Chelsii waliin ka’uufi kaan	Pool Pogbaan guyyaan kontiraata Maanchester Yunaayitid waliin qabu waan dhumateef jijjiirraa bilisaan deebiyee Juuventuusitti makamuuf. Taphataan lammii Firaans sarara gidduurraa taphatu Pogbaan, osoo dhimma jijjiirraa isaa hin xumuriin dursee dhuma torban kanaa fayyaansaa guutuu tahuusaa ilaalamuuf jira. Pogbaafi Manchester Yunaayitid kontiraata haaraa waliif mallatteessuu irratti waan waliigaluu hin dandeenyeef bilisaan akka gadhiisu jalqaba Waxabajjiirratti kilabichi mirkaneessee ture. Taphataan umuriin isaa ganna 29 kun torban dhufu osoo Juuventuus tapha Baarseloonaafi Riyaal Maadiriid waliin Adoolessa 27 fi 30 Yunaayitid Isteet keessatti qabaniif garas hin imaliin dura itti makamuun shaakala akka jalqabu himameera. Pogbaan umurii wagga 16 yeroo ture bara 2019 akaadaamii Yunaayitiditti kan makame yoo ta’u, kanaan dura bilisaan Juuventuusitti makamee taphawwan 178 taphateefiif gooolii 34 lakkoofsiseeraaf. Pogbaan bara darbe si’a 91 Maanchester Yunaayitidiif hiriiree gooliiwwan 8 qofa lakkoofsisuun isaa dhiibbaan akka irratti cimu taasiseera. Gama biraan Maanchester Yunaayitd, taphataa lammii Neezerlaandis Tiirel Malaashiyaa Feeyinoord irraa fudhateera. Kilabichi taphataa umuriin isaa waggaa 22 ta’e kana kontiraata waggaa afuriin hanga 2026 isa tursiisuuf Yuuroo miliyoona 15 baaseera. Kana malees, Maanchester Yunaayitid Kiristiyaan Eriksan miindaa torbanitti Paawondii 150,000 kaffaleef akka fudhatu itti himeera. Paawuloo Dibaalaa Arsenaal bilisaan Juuventuus irraa fudhachuutti dhiyaateerus, Maanchester Yunaayitid harkatti gojoma’aa jira. Taphataa lammii Deenmaark kan ta’e Erkisaniin kilaboonni akka Bireentfoord, Tootenhaam, Evertan, Niiwuukasiliifi Leesteris kajeelaa jiru. Hamii jijjiirraa taphattootaa biroon ammoo taphataan Biraazil Neeymaar Paris St-Germain  gadhiisuuf yaadaa akka jiru dubbatamuu hordofee maqaan isaa Chelsii waliin ka’aa jira. Chelsii, Paris St-Germain fi Baayer Muniik ammoo jijjiiraa bilisaan kan argamu Osmaan Dembeelee fudhachuuf gabaa bahaniiru. Arsenaal taphataa kanaan dura Arsenaal ture yeroo ammaa garuu Baayiren Muniikiifi taphatu Serge Gnabri fudhachuuf kajeelaa jira. Taphataan sarara gidduu Maanchester Siitii lammii Poorchugaal ta’e Bernaardoo Silvaa ammoo ganna kana Baarseloonaatti makamuu akka barbaadu dubbateera. Taphataan collee addunyaa irratti beekamu Kiristaanoo Ronaaldoo ganna kana Maanchester Yunaayitid gadhiisuu akka fedhu beeksisuu isaa hordofee  Chelsiin fudhachuudhaaf yaada akka qabu himaa jiraachuun gabaafameera. Taphataan umurii ganna 37, Ronaaldoon, Chelsii deemuudhaaf fedhii qabaachuu danda’a ta’a, garuu Chelsiin ammallee karaa seera qabeessa ta’een gaaffii taphataa kana fudhachuu hin dhiyeessiin jira. Gama biraan ammoo, taphataan duraanii Riyaal Maadiriid kun haala ittiin gara La Liga Ispeenitti deebiyuun Baarseloonaaf taphachuun danda’amu irratti pirezidantiin kilaba Baarseloonaa Yohaan Laaportaa fi ejentiin taphataa kanaa Jorgee Mendeez waliin dubbachaa jiru. Oduu jijjiirraa taphattoota kilaboota Awurooppaa birootiin Maanchester Siitiin taphataa sarara gidduu Liids Yunaayitid  Kalviin Filiippiin, Arsenaal ammoo Gabri’el Jeesuus Maanchester Siitii irraa Paawondii miliyoona 45 fudhataniiru. Kalviin Filiippii shaampiyoonaa Piriimer Liigii Ingiliiz kan ta’e Maanchester Siitii waliin turuuf walii galtee waggaa ja’aa mallatteesseera. Kana malees, Chelsiin Raahem Isterliing Maanchester Siitii irraa fudhachuuf dubbachaa jira.	https://www.bbc.com/afaanoromoo/articles/cglx0kyz1n2o
health	D﻿hiigni laabiraatoorii keessatti oomishame yeroo jalqabaaf namarratti yaalame	Dhiigni laabiraatoorii keessatti qophaa’e yeroo jalqabaaf namarratti yaalamuu, qorattootni UK himan. Dhiigni xiqqoo qaama namaa keessatti akkamiin akka hojjetu ilaaluuf jecha namaaf kenname. Dhiigni namaaf kennamu irra jireessi isaa deeggarsa namoota dhiiga gumaachanii irratti kan hirkatedha. Galmi isaa inni dhumaa dhiiga murteessaa tahe keessumaa gosa dhiigaa argachuun rakkoo tahe oomishuudha. Yaliin akkasii kun namoota yeroo yerootti dhiigni jijjiiramuuf kanneen dhukkuba kaanserii dhiigaa qaban yaaluuf kan ooludha. Yoo dhiigni kennameef kun wal simuu baate qaamni nama kennameef sun hin fudhatu. Yaliin kunis kufaa taha jechuudha. Wal simuun isaa ammoo gosa dhiigaa A,B,AB fi O jennuun olittidha. Pirofeser Ashilii Tooye,yuunvarsiitii Biristol irraa gosni dhiigaa tokko tokko ‘’akka malee xiqqaadha. Tarii namoota kudhan hin caalefaatu biyya tokko keessaa gumaachuu danda’a’’ jedhan. Yeroo ammaa kana UK keessa gosa dhiigaa ''Bombay'' jedhamu kan yeroo jalqabaaf Indiyaa keessatti argame yuunitii sadii qofatu jira. Qorattootni UK waliitti dhufuun dhiiga diimaa oksijinii somba irraa fuudhee gara qaama kaaniitti geejibu oomishuu hojjettan.  ·       Jalqaba dhiiga gumaachame ml470 hin caalle irraa eegalan. ·       Meeshaa xiqqaa magneetii of keessaa qabu seelota gara dhiiga diimaatti akka guddatan godhu fayyadaman ·       Seelotni isteemii [stem cells] labiraatoorii keessatti akka gara dhiiga diimaatti guddatan godhaman ·       Dhumarratti dhiiga diimaa akka tahan godhaman Adeemsi kun gara turban sadii kan fudhate yoo tahu,marsaa jalqabaan seelotni isteemii walakkaa miliyoonaa tahan gara seelota dhiiga diimaa biliyona 50 tahan. Keessaa cuunfamuun seelotni guddina isaanii fixatanii dhiiga diimaa tahan yeroo adda bahan gara biliyoona 15tu argame. Abjuun koo fuulduratti dhiiga hanga danda’ame oomishuudha, mul’atnikoos maashina dhiiga gumaachame irraa itti fufinsaan dhiiga oomishu banuudha jedhan pirofeser Tooyeen. Namootni jalqabaa lamaan yaalicha keessatti hirmaatan dhiiga kana fudhataniiru. Saayintistootni meeshaa ittiin aala dhiigni kun hojjetu hordofan qabu. Dhiigni diimaan qaama namaa keessa hanga bakka bu’utti guyyoota 120f tura. Namootni yaaliin irratti gaggeefames garaagarummaa ji’oota afuriin dhiiga kana fudhatu.	https://www.bbc.com/afaanoromoo/articles/cgxvd9v520vo
sports	Waancaa Addunyaa Qataar 2022: Biyyooti Afrikaa Waancaa Addunyaaf darbuuf hiree qaban kami?	Kibxata darbe Morokoo fi Senegaal biyyoota jalqabaa Waancaa Addunyaaf darbuuf tapha kuffisanii darbuu marsaa xumuraa gahan ta'uu mirkaneeffataniiru. Biyyoonni tapha kuffisanii darbuu marsaa xumuraa gahan 10 Bitootessa keessa dirree walii isaanii irratti lama lamaan dabareen erga taphatanii booda qabxii waliigalaan shan kufanii shan darbu. Biyyootni saddet hafan tapha kuffisanii darbuu marsaa xumuraa kana gahuuf hiree qaban isaan kami? Taphataa Wolverhaampitan Romeen Saayisiin kan durfamtu Morokoo fi biyyi Saadiyoo Maanee Senegaal taphni ramaddii garee osoo isaan hafuu marsaa xumuraaf darbuu mirkaneeffatan. Biyyi Mohaammad Saalaa Masriin morkattuu ishee ramaddi garee Liibiyaa qabxii afuriin caaluun dursaa jirti. Masriin taphoota Angoolaa fi Gaaboon waliin ishee hafan lamarraa qabxii sadi yoo argatte walitti aansuun yeroo lammaffaaf waancaa addunyaaf darbuuf haala mijeeffatti. Haata'u malee masriin taphoota lamaanuu injifachuu haftee Liibiyaan ammoo lamaanuu yoo injifatte Masriin kuftee Liibiyaan tapha kuffisanii darbuu xumuraaf gahuu malti. Tuuniziyaan ramaddii ishee garee B keessaa Ikuwaatooriyaal Giinii qabxii sadiin caaluun hiree tapha kuffisanii darbuuf gahuu qabdu bal'aadha. Garaagarummaa goolii hedduu waan qabduufis tapha ramaddii garee xumuraa Ikuuwaatooriyaal Giinii waliin qabdu yoo mo'amtellee darbuun ishii hin oolu. Garee A keessatti kan ramadamte biyyi taphataa sarara duraa Manchiistar Siitii Riyaad Maahireeziin durfamtuu fi Waancaa Afrikaa isa dhumaa injifatte Aljeeriyaan, Burkinaa Faasoo garaagarummaa goolii qofaan caalti. Biyyootni lamaan wal duraa duuba Jabuutii fi Niijeer waliin erga taphataniin booda, tapha waliin taphataniin hireen isaanii adda baha. Riyaad Maahireez taphoota 10 irratti Aljeeriyaaf goolii 10 galchuun, biyyi isaa taphoota idil-addunyaa 31 walitti ansuun osoo hin mo'amiin akka imaltu tumseera. Garee D keessatti Ayivoorii Koost qabxii tokkoon Kaameruun dursiti. Biyyoonni lameen, Ayivoorii Koost tapha Mozaambiik waliin qabdu, Kaameruun ammoo tapha Malaawii waliin qabdu yoo injifatan, taphni itti aansuun waliin taphatan hiree isaanii kan murteessu ta'a. Garee G keessatti Afrikaan Kibbaa qabxii tokko qofaan Gaanaa dursiti. Tapha itti aanuun Gaanaan gara Itoophiyaa, bara 2014 waancaa addunyaa erga keessummeessiteen booda waancaa addunyaaf dabartee kan hin beekne Afrikaan Kibbaa ammootuu Zimbaabuwee simatti. Naayijeeriyaan Garee C keessatti qabxii lamaan Keep Verdee dursiti. Taphni itti aanu biyyootni lamaan waliin taphatan eenyu akka marsaa itti aanutti darbu murteessa. Maalii fi Ugaandaan Garee E keessaa osoo hin mo'amiin jiru, ta'us Maaliin qabxii lamaan Ugaandaa dursiti. Maaliin Ruwaandaa, Ugaandaan ammoo Keeniyaa waliin tapha qaban booda, biyyoonni lamaan waliin taphatanii eenyu akka darbu adda baha. Garee I keessatti biyyoonni sadi darbuuf morkachaa jiru. Tanzaaniyaa fi Beeniin qabxii torba qixxee qabu, Tanzaaniyaan baay'ina gooliin caalti. DRKoongoon ammoo qabxii shan qabdi. Taphoota itti aananiin Tanzaaniyaan DR Koongoo, Beniin ammoo Madagaaskaar waliin taphatu. Zaambiyaa, Rippabliiki Jiddugaleessa Afrikaa fi biyyi taphataa Arsenaal Piyeeree-Emeriik Obamayaang Gaaboon akkasumas Madagaaskaar carraa tapha kuffisanii darbuu marsaa dhumaaf darbuu ni qabaatu garuu hireen isaanii harka isaanii keessa hin jiru. Qabxii biyyoota kaaniitu murteessa. Biyyoonni biroo 17 gamanuuman morkii Waancaa Addunyaa 2022n ala ta'aniiru. Waancaa Addunyaa bara 2006 irratti kan taphatan Angoolaa fi Toogoon biyyoota morkiin ala ta'an keessa jiru. Koongoo, Jabuutii, Itoophiyaa, Giinii, GiiniiBisaawu, Laayibeeriyaa, Keeniyaa, Maalaawii, Mooritaaniyaa, Mozaambiik, Namiibiyaa, Nijeer, Ruwaandaa, Sudaan fi Zimbaabuween biyyoota biroon morkii Waancaa Addunyaa 2022n ala ta'anidha.	https://www.bbc.com/afaanoromoo/isportii-58910598
sports	Feestivaala Ispoortii OSFNA waggaa 25ffaa suuraaleen	"Feestivaalli Federeeshinii Ispoortii Oromoo Ameerikaa Kaabaa (OSFNA) waggaa 25ffaa Ameerikaa, Minisootaa magaalaa Mepil Giroov keessatti kabajamee ture. Yeroon festivaalaa kun mana maree bulchiinsa Minisootaan ''orban Oromoo"" jedhamuunis labsameera. Nutis feesitvaal ispoortii kana irraa suuraalee muraasa isin biraan gahuuf akkasiin qindeessineera. Federeeshiniin Ispoortii Oromoo Ameerikaa Kaabaa (OSFNA), dhaabbata miti mootummaa, Ameerikaa Kaabaa keessatti Oromummaa kabajuuf qophiii/ feestivaala torban tokkoof turu qopheessuun waggoota 25 darbaniif dhalatootta Oromoo walitti fidaa kan turedha. Festivaala kana irratti dorgommiin kubbaa miilaa dhirootaa fi dubaraa, fiigicha Kilomeetire tokkoo, qophii faashinii, konsartii fi qophilee adda addaatu dhiyaata. Uffataalee aadaa fi ammayyaa, faayaaleen fi meeshaalee Oromummaa ibsan biroo festivaala kana irrattii gurgurtaaf dhiyaataniiru. Dhaltoonni Oromoo Ameerikaa kutaalee gara garaa keessa jiraatanis festivaala kana irratti hiriyyoota, maatii fi ijoollee isaanii waliin ta'uun argamu. Feestivaala ispoortii Adoolessa 16 hanga 23’tti ture kana irratti dhalattoonni Oromoo kumaatamaan lakka’aman kutaalee US fi Kaanadaa adda addaa irraa bakka tokkotti walitti qabamuun hirmaatanii turan. Artistoota babbeekamoo kan akka Taaddalaa Gamachuu fi Mustaar Usmaan konsartii feestivaala kanaa irratti argamaniiru. Dorgomaa kongirasii Biruuklan Paark kan ta'an Obbo Tashitee Waaqoonis feestivala kana irratti hirmaataniiru."	https://www.bbc.com/afaanoromoo/articles/c8v99m6ml6lo
politics	Mormii Hong Kong: Pireezidant Shii warreen Chaayinaa qoqqooduuf yaalan akeekkachiisan	Pireezidantiin Chaayinaa warreen Chaayinaa qoqqooduuf yaalan ''qaamni isaanii bullaa'ee, lafeen isaaniis akka daaraa tahu'' akeekkachiisan. Akeekkachiisni kunis warreen mormaniif kenname. Dubbiin Shii Jinping kun kan dhagahame wayita pireezidantichi Neeppaal daawwachaa turanitti tahuu, Miidiyaan biyyaalessaa CCTV'n gabaaseera. Shii akeekkachiisni kun eenyuuf akka tahe maqaa dhahuu baataniis, Hongi Koongiif akka tahe amanama. Sababni isaas Hongi Kongitti mormiin Beejing irratti erga ka'ee ji'oota waan lakkoofsiseef. Hiriirri nagayaa gaafa Dilbataa eegalame, irra deebiin jeequmsatti jijjiirameera. Buufataaleen geejjiba uummataa fi suuqiiwwan deeggartoota Beejingiiti jedhaman barbadaa'aniiru. ''Namni kamuu naannoo Chaayinaarraa fottoqsuu yaalu badiinsaa geesseetti - qaamni isaanii bullaa'ee, lafeen isaas daaraa ta'a,'' jedhan jechuun ministeerri dhimma alaa Dilbata ibsa baaseen himeera. ''Qaamoleen alaa adda qoqqoodamuu Chaayinaa deeggaranis, uummata Chaayinaa biratti akka gantuutti ilaalamu,'' jedhaniiru. Erga mormiin Hongi Kongi ji'a afuriin dura eegalame kaasee, jeequmsa kakaasuun Chaayinaan ''qaamolee alaa''tti quba qabdi. Ameerikaa fi UK's dhimma keessoo Chaayinaa keessa lixaniiru jechuun himatti. Pireezidant Shiin haasa'a Hongi Koongi ilaallatu kallattiin hin kennine. Dubbiin isaanii ammaa kunis akeekkachiisa olaanaa akka tahetti fudhatama. Beejing hokkoricha poolisiin Hong Kong ni to'ata amantaa jedhu qabdi. Mormitoonni garuu, Chaayinaan waraana nutti ergiti sodaa jedhu qabu. Kuni garuu waan tahu hin fakkaatu, balaa hamaa qaba waan taheef. Ogeeyyiin dhimmicha hordofan waan jedhan, Chaayinaan kana gooti taanaan, taatee 1989 Addabaabaayii Tiananmen'tti raawwate irra deebiti. Taatee kanaanis namoonni dhibbatti lakka'aman lubbuu akka dhaban gabaafama.	https://www.bbc.com/afaanoromoo/oduu-50038675
health	Koronaavaayirasii: 'Covid-19 afaanin yoo dubbataniifi yoo dhukkubsatan gargari' - Ittiiqaa Tafarii	"Sirboota warraaqsaa sirbuun Oromoota birattii daran kan beekamu weellisaa Ittiiqaa Tafarii erga koronaavaayirasiidhaan qabamee torbeewwan muraasni darbuu BBC'tti himeera. 'Dhukkubichi bakka akkasiitii na qabe jedhee hin beeku' kan jedhu weellisaan kun, bakki itti na qabuu hin oolu jedhee shakku garuu inuma jira jedha. ""Shakkiin koo gaafa obboleessi keenya weellisaa Haacaaluu Hundeessaa ajjeefame sana maaskii osuma hin godhatin hospitaala keessa asiif achi fiigaa turre."" ""Ambottis yeroo awwaalchaa sana ana qofa osoo hin taane namni hedduun miira keessa waan tureef maaskii hin fayyadamne, shakkiin kiyya kanuma"" jedha. Erga Amboo deebi'ee miira dhukkubbii itti dhagahameen gara buufata fayyaa dhuunfaa deemuun dhuukkuba biraa akka ta'etti qorichi ajajameefii fudhataa akka ture hima. Dhukkuba biraati haa jedhamu malee, mallattoon ofiratti argaa ture mallattuma koronaavaayirasii ture jedha Ittiiqaan. ""Qaamnikoo baayyee na dadhaba. Utaalloo gogaa ta'e sa'aatii sadiif osoo walirraa hin kutiinfaa na qufaasisa ture."" Ergasii gara biiroo fayyaatti bilbiluudhaan qorannoon taasifameefii booda koronaavaayirasiin irratti argamuun waan mirkanaa'eef jiddugala wal'aansa koronaavaayirasii galma barkumeetti torbee lamaaf yaalamaa ture. ""Kanin jiraadhu obboleettiikoo waliini. Isheenis qabamtee turte. Kan ishee garuu dhukkubni waan itti hin hammaanneef manumatti ofyaalaa turte. Animmoo torbeewwan lama galma barkumeetti hordoffiin naaf taasifamaa ture"" jedha. Torbeewwan lamaan galma barkumeetti dabarse haalan hamaa akka ture kan himu Ittiiqaan, deeggarsi ogeessota fayyaa fi kunuunsi namoota dhukkubsataniif taasifamu kan galateeffamuu malu ta'uu hime. Weellisaa Ittiiqaa Tafarii yeroo ammaa koronaavaayirasiirraa guutumatti bilisa ta'uu baatus, guyyoota shaniin dura Galma Barkumeetii gara mana isaatti akka deebi'u ta'eera. ""Haalli naannoo kanaa nageenya keetiif nu yaaddessa naan jedhan"" kan jedhu weellisaan kun, ""nageenyuma kiyyaaf akkan manatti galee asitti deddeebi'anii na hordofan taasifame"" jedha. Guyyoota shanan erga Galma Barkumeetii bahe kanattis mana isaatti deddeebi'uun hordoffii gaarii taasisaafii jiraachuu eereera. Yeroo ammaa kanattis Koronaavaayirasiin qaama isaa keessaa guutumatti badee hin raawwatin malee fayyummaa gaariirra akka jiru himeera. ""Hawaasni Oromoo karaa hundaan na gaafachaa, waa'ee kiyyaaf cinqamaa turtan hunda nan galateefadha. Ani amma fayyummaa gaarirran jira. Wanta nama yaaddessu keessa darbeera"" jedhe. Torbeewwan muraasa dhukkubbii cimaadhaan dabarserraas hawaasni dhukkubicha salphisee ilaaluu akka hin qabne dhaameera. ""Qufaan isaa baayyee hamaadha. Harka lamaan mataa qabadheen qufa'aa ture. Baay'ee baay'ee ulfaataadha hamma himamuun olitti."" ""Dhukkubicha afaanin yoo dubbatanii fi dhukkubsatanii yoo argan wal adda, of-eegannoon baay'ee murteessadha"" jechuun dhaame. Ittiiqaan welluu haaraa 'Galma Dhugaa' jedhu xumuree kiliippii hojjechaa osoo jiruu sababa dhukkuba kanaatiin adda kutuu fi akkuma dhukkubicharraa dandamateen sirba haaraa dinqisiifattoota isaatiin akka gahu BBC'tti himeera."	https://www.bbc.com/afaanoromoo/oduu-53657537
health	Istirookii: Dhibee lubbuu galaafachuun akka addunyaattuu sadarkaa lammaffaarra jiru kana beektuu?	Dhaabbatni Fayyaa Addunyaa dhibeen tasa mallattoo malee nama galaafachuu danda'u, Istirookii, dhibeewwan lubbuu namaa dabarsuun sadarkaa jalqabaarra jiran keessaa lammaffaarratti argama jedha. Dhaabatichi guutuu addunyaatti waggaa waggaan namootni miiliyoona 15 ta'an Istirookiin akka qabaman, miiliyoona shan kan ta'an sababa kanaan walqabateen lubbuu akka dhabaniifi namootni miiliyoona shan ta'an ammoo sababa dhibee kanaan miidhama qaamaa dhaabbataa ta'eef saaxilamuu jedha. Kana jechuun garuu Istirookii dhibee waldhaansa hin qabneefi irraa fayyuun hin danda'amnedha jechuu miti. Qaama keenya keessaa dhibbeentaa lama qofa kan ta'u sammuun keenya, dhiyeessii dhiigaa qaama keenya keessaa dhibbeentaa 15-20 fudhata. Ya'a dhiigaa kanaanis sammuun keenya oksijiiniifi wantoota barbaachisoo biroo argata. Dhiigni sammuu keessa naanna'uu gaafa dhabu ammoo hojiin sammuus akkasuma dhaabata. Sababa adda addaan dhiigni gara sammuu yaa'uu yeroo dhaabu dhibeen Istirookii kun mudata. Hospitaala Quddus Phaawuloos jalatti meedikaal koollejjii Miliniyeemitti Ispeeshaalistiin dhibee keessoofi gargaartuun Piroofeessaraa Dr Bisraat Demmeqee dhiphachuu hidda dhiigaa, guutummaatti cufamuu, sammuu keessatti dhiigni dhangala'uun fa'aa yaa'a dhiigaa sammuu keessa godhamu danquuf sababa ta'uu dubbatu. Mini-stroke: gosa Istirookii yeroo gabaabaaf turuufi dafee fayyuu danda'u. Istirookii dhangala'uu dhiigaa: Sammuu keessatti wayita dhiigni tasa dhangala'u gosa dhibee Istirookii mudatu yeroo ta'u, addunyaarratti gosoota Istirookii mudatu keessaa dhibbeentaa 15 qabata. Istirookii ujummoon dhiigaa cufamuu: Kun immoo gosa Istirookii ujummoon dhiigaa gara sammuutti dhiiga geessu ykn deebisu yeroo cufamu kan mudatu yeroo ta'u, dhibee Istirookii mudatuu dhibbeentaa 85'n sababa ta'a. Qaamni keenya kaan gulukoosii ofii qabanii tursiifatan jira. Kanaafis akka tasaa yaa'i dhiigaa yoo adda cite sana fayyadamuu danda'a. Sammuun garuu akkasitti wanni tursiifatu hin jiru. Kanaaf yaa'i dhiigaa wal-irraa hin citne isa barbaachisa. Dr Bisraat yaa'i kun yeroo gabaabaafillee adda citee yeroo deebi'u mini-stroke kan jedhutu mudataa jedhu. Dhiibbaan dhiigaa, dhibeen sukkaaraa, ujummoon dhiigaa coomaan cufamuu, ulfaatina hangaa olii fi rakkoon rukuttaa onnee sababoota Istirookii fiduu danda'an kan to'achuun danda'amuudhaa jedhu Dr Bisraat. Maatii keessa namni Istirookiin qabame jiraachuufi umriin 40 ol ta'uunis sababoota Istirookiif nama saaxilan kan hanqisuun nama rakkisuudha jedhu. Dhiirotni dubartoota caala Istirookiif kan saaxaliman yeroo ta'u, dubartoota irratti rakkoon kun mudachuu isaaf qorichi to'annoo ulfaa sababa ta'uu akka malus dubbatu. Sababni inni ijoon dhibee kanaa garuu dhiibbaa dhiigaatii kan jedhan Dr Bisraat, xannachi sammuu keessatti bahuu, dhiigni qal'achuun, balaan sammuurra gahuufi qorichoota sammuu nama hadoochan akka Kookeeniin Istirookii dhangala'uu dhiigaaf sababa jedhu. Dr Bisraat ''rakkoon soorataan walqabatu dhibee sukkaaraa fida, dhiibbaa dhiigaa fida, wanti biraan fidummoo Istirookii ta'a'' jedhu. Comaafi nyaata zayitiin itti heddumate nyaachuun hidda dhiigaa keessatti coomni akka kuufamu gochuun ujummoolee dhiigaa cufuun Istirookiin akka mudatu sababa ta'as jedhu. Ujummoon dhiigaa dhiphachaa deemuun dhiigni akka kantarus ni taasisa jedhu. ''Ashaboo hir'isuun, nyaata mi'aa xiqqeessuun, tamboo xuuxuu hir'isuun saaxilamummaa dhibee kanaa hanqisas jedhan. Namootni maatii isaanii keessa namni Istirookiin qabame jiruu fi qoricha dhiiga qallisuuf fudhatamu sababa adda addaan fudhachaa kan jran ammoo hordoffii fayyaa gochuun dhibee kanarraa akka of baraaran gargaara jedhu ogeettiin kun. Dhibeen kun mallattoo soo hin agarsiisuun haalli itti mudatu ni jira. Mallattoon dhibee kanaa miidhaa qaama sammuu keessatti qaqqabe irratti hundaa'a jedhu Dr Bisraat. Deebiin gaaffii kanaa miidhama qaqqabee fi gosa dhibee kanaarratti hundaa'a kan jedhudha jedhu Dr Bisraat. Keessumaa dhangala'uu dhiigaa wajjin kan walqabatu saffisaan lubbuu namaa dabarsuu danda'aa jedhu. ''Qaamni sammuu miidhaan irra gahe xiqqaadha yoo ta'e fi miidhamaan atattamaan gara waldhaansa fayyaa yoo deeme miidhaan isaa hir'isuu yeroo keessas gara isa duraaniitti deebi'uu danda'a...Kan nu rakkisu namni barfateetu waldhaansaaf dhufa. Osoo sa'aa lama sadii keessatti dhufee...qorichootni miidhama kana xiqqeessan biyya keenya jiru'' jedhu. Kantaruu dhiigaa hambisuuf qorichoota kennaman seeraan hordofanii fudhachuu dhabuun Istirook deebi'ee akka nu miidhu gachuu danda'aa jedhu ogeettiin kun. Haala jireenyaa fayya qabeessa hordoofuufi sochii qaamaa walitti fufaa gochuun Istirookii dabalatee rakkoowwan fayyaa hedduu irraa of eeguf akka gargaarus dubbatu. ''Sochii qaamaa gochuu jechuun dirqama Jiimii galanii hojjechuu jechuu miti. Yoo xiqqaate torbanitti yeroo sadii daqiiqaa 30'f sochii qaamaa gochuun ni danda'ama. Gosa nyaataa qaamaaf barbaachisoo soorachuu, kuduraaf muduraa argachuu, araada nama miidhan dhiisuu fi soorata cooma qabu hir'isuun dhibeewwan hedduurra of eeguuf gargaara.'' Namootni mallattoolee Istirook ofirratti argan atattamaan gara gidduugala fayyaa akka deemuu qaban Dr Bisraat ni hubachiisu. Miidhamni irra gahee hanga sa'aa afurii gidduutti wladhaansa yoo argatan miidhama san xiqqessuun ni danda'amaa jedhu. Erga mudatee boodas akka hin hammaanne hordofii waldhaansaa cimsanii itti fufuun barbaachisaadhas jedhu. Waldhaansi sochii qaamaa (physio-therapy) gochuunis barbaachisaa ta'uu ibsaniiru. Dhibeen kun erga mudatee booda akka dhua jireenyaa ta'etti ilaalanii abdii kutuun jirakana jedhanoeettiin kun yeroo fudhatanii qorichaa fi sochii qaamaan fooyya'auun akka danda'amus dubbataniiru. Hordoffii fayyaatiin namootni dhibee kanarraa fayyanii gara fayyaa isaanii duriitti deebi'an jiraachuus kaasaniiru.	https://www.bbc.com/afaanoromoo/oduu-61567915
sports	Liivarpuul: Jaargen Kiloop kilabichatti 'nama biraatu murtoo jijjiirraa taphattootaa dabarsaa jira' jedhe	Leenjisaan Liivarpuul Jaargen Kiloop jijjiirraa taphattootaa ilaalchisee ''nama biraatu murteessaa jira'' jedhe. Shaampiyoonaan Pirimeer Liigii bara dabree, taphattoonni jalaa miidhamanis, yeroo jijjiirraa taphattootaa ji'a Amajjiitiin taphataa tokkoyyuu hin mallatteessisne. Ittisaan isaanii Varjil vaan Daayik fi Joo Gomez yeroo dheeraaf taphaan ala tahaniiru. Jifataan isaanii Diyoogoo Jootaas dhiyeenya kana ''yoo xiqqaate torban jahaaf'' taphaan ala taheera. ''Gabaa jijjiirraa kanaan waa gochuuf murteessuu hin danda'u,'' jedhe Kiloop. Erga Liivarpuul gaafa Kamisaa dirreesaanii Anfild gubbaa Barnileen 1fi 0n mo'amanii booda yaada kennaniin, leenjisaan lammii Jarman kun ''murtoowwan kunniin murtee koo miti,'' jedhaniiru. Guyyaa ittaanu (Jimaata) wanti jechuu barbaadan maal akka tahe kan gaafataman Kiloop: ''Kun waanuma amma dura turedha. Nama biraatu murteewwan kanniin dabarsa,'' jedhan. ''Guyyaa guyyaatti dhimmoota kanniin irratti ni haasoyna. Maal fooyyeessuu qabna kan jedhuufi yaada garaagaraa waliif qoodna. Tahus garuu, maallaqa baasuu hin danda'u. Baasees hin beeku. Nama burjaajessuu hin barbaadu. Waanin jechuu barbaade jedheera.'' Liivarpuul Waancaa FA Cup marroo afraffaaf gara Old Trafford deemuun Maanchistar Yunaatid waliin guyyaa Dilbataa taphata. Achiin boodas tapha Pirimeer Liigiin, torban ittaanu gaafa Kamisaa gara Totanihaam imaluun morkii taasisa. Liivarpuul dirreessaanirrati otoo hin mo'amin tapha 68 yookaan waggaa sadii ol dabarsanii, gaafa Kamisaa Barnileen injifatamuun milkiin isaanii xumura argate Yeroon jijjiirraa taphattoottaa kilaboota Pirimeer Liigiifi 'English Football League' keessa jiraniif gaafa Guraandhala 1 (February) 2021 goolabama.	https://www.bbc.com/afaanoromoo/oduu-55779996
sports	Piriimer Liigii: A﻿rsenaal Liiverpuuliin mo'achuufi Ronaaldoon seenaa haaraa galmeessisuu	Taphoota Piriimer Liigii Dilbata kaleessaatiin Arsenaal Liiverpuuliin, Maanchester Yunaayitid ammoo Everteniin mo’atanniiru. Tapha baayyee eegamaa ture kan Arsenaal dirree isaarratti Liiverpuuliin keessummeen Arsenaal 3-2 injifateera. Penaaliitii dabalatee Arsenaaliif gooliiwwan lama kan argamsiise ammoo Bukaayoo Saakaati. Arsenaal Liiverpuuliin mo’achuu isaa hordofee gara Piriimer Liigicha dursuutti deebiyeera. Kiristaanoo Ronaaldoo goolii Maanchester Yunaayitid ittiin Everten mo’ate yoo lakkoofsisu, gooliin isaa kun kilabii irratti gooliiwwan 700ffaa isaa ta’uun galmee haaraa akka qabatu isa taasiseera. Kiristaanoo Ronaaldoo bara taphaa ammaa kana keessa dubbiin osoo hin qajeeliiniif tureera. Maanchester Yunaayitid gadhiisuu mala jedhamee irratti odeeffamaa tureera. Erga taphni Piriimer Liigii jalqabees eeggataa ta’aa tureera. Deegartoonni isaafi kilabichaas maaliif eeggataa ta’a kan jedhu gaaffii kaasaniiru. Kaleessa garuu Antoonii Maarshaal waan miidhameef boqnnaadhuma dura jijjiiramee seenuun goolii lakkoofsiseera. Arsenaal taphni jalqabee osoo daqiiqaa tokko hin guutuun sekondii 58 irratti Gabri’eel Maartineeliitiin goolii jalqabaa lakkoofsise. Boqonnaa dura daqiiqaa 34 irratti kubbaa Luwiiz Diyaaz dabarseef Daarwiin Nuunez lakkoofsisuun walqaxxaatan. Saatiin tapha boqonnaa duraa dhumee daqiiqaa dabalamte keessatti Saakaan warra Arsenaal gara dursuutti deebisee boqonnaa bahan. Saakaan kubbaa Maartineeliin fuudhee ce’uun ittisa Liiverpuul raasee kenneefii gooliitti jijjiire. Boqonnaan booda taphataan jijjiiramee seene Roobertoo Firmiinoo Arsenaal irratti lakkoofsisuun ammas 2-2 akka walqixxaatan taasisee ture. Taphani dhumuuf daqiiqaan 14 yeroo hafu garuu Tiyaagoo Alkaantiraa Gaabri’eel Jeesusiin takaaluu isaatiif peenaaliitti argatan Saakaan lakkoofsiseef. Maanchester Yunaayitd kaleessa goolii Aleksii Iyoobii warra Everteniif lakkoofsiseen durfamaa turanii boodarraa ka’uun 2-n Gudisan Paark irratti mo’atanii galan. Maan Yunaayitidiif Kiristaanoo Ronaaldoon goolii lakkoofsisuutti deebiyuu isaa qofa osoo hin taane taphataan cimaan gatii guddaatiin Riyaal Maadiriid irraa dhufe Kasemiiroon tapha kaleessaan dhiibbaa guddaa uumaa tureera. Gareen Firaank Laampaard leenjisu Everten kubbaa to’achuu dhabuutii hanga kubbaawwan fuula duratti erguun maseensuutti gatii baasaniiru. Osoo kaleessa dirree isaaniitti carraa mo’achuu argataniiru ta’ee walitti aansuun si’a sadii mo’achuun Maan Yunaayitid fi Liiverpuul dursuu ture. Amma garuu Liigicha keessatti sadarkaa 12ffaa irra taa’aniiru. Piriimer Liigii sagal taphatameen Arsenaal qabxii 24 qabatee tokkoffaa, Maanchester Siitiin qabxii 21 lamaffaa, Tootenhaam qabxii 20 sadaffaa, Chelsiin ammoo tapha tokko isa hafuun qabxii 16 qabatee afraffaarra jira. Maanchester Yunaayitid tapha tokko osoo isa hafuu qabxii 15 qabatee gara shanaffaatti ol siqeera.	https://www.bbc.com/afaanoromoo/articles/cd1ny5p3nypo
health	Dr Teedroos Adahanoom Pre. Taanzaaniyaa haaraa Saamiyaaf ergaa dhaaman	Hogganaan Olaanaan Dhaabbata Fayyaa Addunyaa (WHO) Dr Teedroos Adhaanoom, Pirezidaantii haaraa Taanzaaniyaa kaleessa aangoo qabatan Saamiyaa Suuluhu Hassaniif dhaamsa erganiif. Dr Teedroos, pirezidaant Saamiyaaf  ergaa baga gammeeddee dabarsaniif waliin, ittisa Covid-19 irratti xiyyeeffannaan waliin hojjachuuf akka abdii qaban himan. ''Ummata Covid-19 irraa ittisuuf, weeraricha dhaabuufi Taanzaaniyaa fayya qabeettii taasisuuf si waliin hojjachuu nan abdadha!'' jechuun tiwitar isaanii irratti barreessaniiru. Saamiyaa Suuluhu Haasan erga pirezidaantiin Taanzaaniyaa duraanii Joon Maagufuufiin du'anii guyyaa lamaan booda kaleessa kakuu raawwachuun hooggantuu haaraa taatee muudamte. Pirezidaantiin biyyatii boqatan Joon Maagufuuliin garuu haala ittiin weerara koronaavaayirasii  to'ataa turaniin addunyaarratti mata dure ta'anii turan. Taanizaaniyaan erga Caamsaatii as baayyina lakkoofsa namoota koraanaan qabamanii ifa gootee hin beektu. Dhaabbanni Fayyaa Addunyaa akka itti makamtuuf gaafatulleen mootummaanis talaallii bituu didee ture. Maagufuuliin bakka isaa vaayirasicha ittisuuf kadhananafi qorichawwan aadaatti akka fayyadamaniif waamicha taasisan. Akkasumas, bu'a qabeessummaa maaskii kaawwachuu gadi xiqqeessaa turan. Osoo Maagufuulii guyyaa Roobii dhiibee onneetiin du'unsaanii ifa hin taasiifamiin dura garuu, haala fayyaa isaarratti gaaffiiwwan ka'aa turan. Torbanoota lamaa oliif ija ummataa duraa waan badaniif, qondaaltoonni siyaasaa mormiituu tokko tokkoos kornaavaayirasiin qabameera jechaa turan.	https://www.bbc.com/afaanoromoo/oduu-56467416
technology	Biliyeenarrii Jaappaan namoota 8 bilisaan Adeessatti baasuuf affeere	Dureessii lammii Jaappaan Yusaku Mizawa miseensota hawaasaa keessaa namootni saddeet xiyyaara hawaa Elon Mask Ispees X jedhamtuun akka gara Addeessaatti imalan affeere. Toora Tiwitarasaatii gubbatti ''namni kamuu imala kanatti dabalamuu ni danda’a'' jechuun hidha(link) namoonni itti galmaa’u danda’an qoode. Yusaku Mizawa, namoota gara Addeessaatti imalaniif kaffaltii barbaachisu hunda nan kaffala, namoonni Xiyyaara samii kana koran tolaan balali’u jedheera. Ergamni imala gara Addeessaa kun maqaa ‘dearMoon’ jedhu kan qabu wayita ta’u, bara 2023tti balali’uuf karoorfameera. Namoonni galma’aan ulaagaalee lama guutuu qabu: namoota ‘’hojii kamiyyuu’’ haa ta’u kaayyeeffatanii ‘’namoota biroo fi hawaasa amma ta’e gargaraan’’ta’u qabu. Kana malees, ‘Miseensota balalii kanatti dabalamu nama biraa hawwii isaan  walfakkaatu qabu deeggaruutu irraa eegama’’jedha. ‘’Teessoo hundumaa biteera, kanaafuu  geejjiba dhuunfaa ta’uf jira’’ jechuun  itti dabalee dubbate. Aab Mizawaan nama indastirii faashiinii kessatti beekama fi hojiiwwan aartii funaanuu wayita ta’u, kanaan dura aartistootni rokkeettii Istaarship jedhamuun akka imalan affeeruuf karoorsee ture. Haa ta’u malee, garaa boodaarra ‘’sagatichatti namoonni addunyaa keenyarra jiraatan kamiifu carraa imala kanatti dabalamuu kenneera’’ jedhe. ‘’ Yoo akka aartistiitti of lakkoofta ta’e, ati aartistuma’’jedhe. Bara darbe dokimeentarii hiriyaa durbaa wajjin imaluun barbaada jedhu erga jalqabee booda’’miira walmakaa uume’’jedhee haqeera. Bara 2018 Aab Mizawaan nama geejjiba dhuunfaa Ispees X dhaan yeroo jalqabaaf gara Addeessaatti imaluufi jedhame himamaa ture. Gatiin Aab Mizawaan tikkeetti tokko tokkosaatiif kaffaluuf irratti waliigale hin ibsamne, garuu akka Aab Elon Mask jedhutti ‘’maallaqa hedduudha’’. Imalli gara ji’aa(Addeessaa) bara 2023tti karoorfame kun imala bara 1972 yeroo jalqabaaf dhalli nama Addeessaa qubachuuf imaleen asitti kun kan  ergama jalqabaa ta’uuf jira.	https://www.bbc.com/afaanoromoo/oduu-56262299
sports	Obaamiyaang: Dursaan taphattoota Arsenaal waliigaltee haaraa waggaa sadiif mallatteesse	Dursaan taphattoota Arsenaal Piyeer- Emeriik Obaamiyaang kilaba isaa Arsenaal waliin turuuf waliigaltee haaraa waggaa sadii mallatteesse. Jifataan waggaa 31 kun Amajjii bara 2018 ture Arsenaal kan seene. Bara dorgommii 2018-19 kophee warqii Pirimiyeer Liigii argate. ''Arsenaalin nan amana. Waliin waan guddaa dalaguu dandeenya,'' jechuun dubbate. Silaa waliigalteen Obaamiyaang bara dorgommii 2020-21 ni xumurama ture. Kana jechuun Amajjiirraa eegalee kilaboota kaan seenuuf marii eegaluu danda'a. Pirimiiyer Liigii baranaa Fulbaana keessa torban darbe eegalerratti galchii Arsenaal Fulihaam itti injifate galcheera jifataan lammii Gaabon Obaamiyaang. Adoolessa keessa yeroo Arsenaal Chelsii injifachuun waancaa FA fudhate Obamiyaang goolii lama galchee ture. Arsenaal waancicha fudhachuun isaa waancaa Yurooppaa Liigii baranaarratti akka hirmaatu dandeessisa. ''Obaamiyaang nu waliin turuu isaa barbaanna,'' jedha leenjisaan Arsenaal Mikel Arteettaa. ''Taphataa cimaadha. Yeroo gabaabaa keessatti galchii 50 kilabichaaf lakkoofsisuun isaa waa'ee isaa waan sitti himu qaba,'' jechuun ibse. Yeroo kilabicha seene riikardii yeroosin paawundii miiliyoona 56'n kan mallatteesse Obaamiyaang, walmorkii 111 irratti hirmaate keessaa galchiiwwan 72 galcheera. Taphoota Pirimiyeer Liigii 86 inni irratti qooda fudhate keessaa galchiiwwan 55 yoo galchu, kaan akka galchanif galchiiwwan 12 tumse. Taphataan cimaa Afrikaa bara 2015 kuni Sadaasa keessa ture Giraanit Zhaakaa bakka bu'un dursaa taphattootaa Arsenaal kan ta'e. Ganna darbe kana Arsenaal ittisaa Biraazil Gabri'eel Magalees Liil irraa, Chelsiirraa Wiiliyaan akkasumas Daani Kebaayosh ergisaan Riyaal maadiridirraa fidateera.	https://www.bbc.com/afaanoromoo/isportii-54173090
politics	Gaaffilee 5 yaalii fonqolcha Mangisturratti deebii hin argatiin hafan	"Yaalii onqolcha bara 1981 A.L.I Mangistu Hayilamaariyaam irratti raawwate ilaalchisee filmiiwwan hojjatamaniiru. Kitaabonni barreefamaniiru akkasumas waraqaaleen qorannoo dhimmicharratti dhiyaataniiru. Haa ta'u malee gaaffiiwwan hanga har'aa deebii hin argatiin jiru. Gaaffilee kanneen deebisuuf qorataan akka Darajjee Damisee hedduu dhama'e jiraachuu dhiisuu mala. Obbo Darajjee warra kaanirra adda kan isaan taasisu sababiiwwan lama jiru. Tokkoffaan osoo janaraal Qumillaachoon lubbuun jiranuu argatee waantoota tokko tokko waliin haasa'usaaniti. Kana malees ilma Janaraal Damissee Bultoo  4ffaa dha. ''Ragaa gutuu argachuun rakkisaa kan ta'eef namoonni yaalii fonqolchaa sana keessatti hirmaatan hundi du'usaaniti. Amma booda odeeffannoo haala yeroos ture (circumstantial evidance) irraa kaanee qofa kan dubbachu dandeenyu'' jedhuu oggeessi seeraa Obbo Darajjee Damissee Bultoo. Seenaa kana guutummaatti hubachuuf: ''Galma Makalaakayaa shirri keessatti shiramaa ture sana keessatti guyyaa gutuu maaltu ta'aa akka ta'aa ture dubbachuuf namni lubbuun hafe hin jiru"" jedhu qorataan dhimmichaa biroo ajajaa kumaa Iyyoob Abaataa. Kumaalaa Iyyoob dura qondaala nageenyaa Raayyaa Ittisaa turan. Kitaabni 'Janaraaloochu' jedhu afaan Amaaraatiin barreessan yeroo jaha maxxanfameera. Gaaffiiwwan shanan deebii hin argatiin hafan kanneen namoota lamaan kanaaf dhiyeessineerra. Shira fonqolchichaa namoonni eegalan xiyyaarri Mangeen ittiin gara Jarman imalaa ture akka qilleensarratti rukutamu ykn dirqiisiifamee Asmaraa akka qubatu walii galanii ture. Dhumarratti garuu yaadni kun hin raawwatiin hafe. Maaliif, ajaji sun eenyuun kenname? Darajje Damisee Bultoo: ""Baruu barbaadee garuu wantin baruu hin danda'iin maal sitti fakkaate? Gaaffiidhuma amma ati nagaaffatte kana. Xiyyaaricha irrratti yaadni akka geeddaramu eenyutu taasise? Attamiin geeddaramuu danda'e? Oduun xiyyaarri Mangistuu rukutameera, innis du'e jedhu attamiin Asmaraatti dabarfame?... Tilmaama kee natti himi yoo naan jette...akka hin rukutamne kan jedhan janaraal Ammahaa natti fakkaatu. Sababiinsaas waa'ee fonqolchichaa kan itti himame reefu guyyaa sana ture. Osoo gara Bishooftuu deemanuu daandiirraa waamamanii ture kan itti himame.'' Kumaalaa Iyyoob Abaataa: Karoorri jalqabaa namtichi akka rukutamu ture. Kana kan deeggaran Janaraal Abarraa fa'i turan. Pirezidaantichi ajjeefamu malee dubbichi fiixaan hin bahu jedhanii amanu. 'Humnootiin Qilleensaa' mormiirra turan ammoo kan hin deeggaran. Bakka dhaqeetti yoo hambifne ni gaha jedhanii amanu turan. Amma maaltu ta'e... dhumarra wal-dhabdeen yoo ka'u maal gochu akka qaban kan ibsu qajeelfamni ni baha. Mangistuun osoo bahaa jiru ni rukutama. Isaan booda labsiin yeroo muddamaa ni labsama. Qajeelchi duulaa Raayyaa Ittisaa biyya bulcha. Ibsi haala kanaan kennama jechuun qopheessanii haala mijataa eegaa turan. Tasa pirezidaantichi Caamsaa 8 biyyaa akka bahan dhagaahame. Kun kan dhagaahame garuu Caamsaa 7 ture. Yeroon baay'e gabaabbate. Osoo yeroo mijataan eeggamuu kun tasa ta'e. Isaan booda ture sochiin hundi kan eegalame. Xiyyarichi yoo rukutame humnoota biyya alaa biratti fudhatama nu dhabisiisa. Xiyyaarri rukutamee haa  hafuuti fonqolchichi mataansaa fudhatama nu dhabsiisa. Namoota nagaa baay'ees ni miidha. Kana hundarra maaliif biyya alaatti isa hin hambifnu jechuun 'humna qilleensaatu' morme. Booda wal-gahiirratti hin rukutamu jedhamnaan janaraal Abarraan aaran. Namtichi ajjeeffamu malee fonqolchi hin jiru jedhanii ture. Filannoon biraa Asmaraa qubachiisuu ture. ''Janaraal Damisseetti haa kenninutii inni achumatti hidhannoo yaa hikkachisu'' kan jedhu ture. Achitti rakkinni jiru ammoo waraanni warraaqsaa 2ffaa isa jaalatu ture. Jaalattoota isaa jidduutti kana gochuun balaa qabaata jedhame. Erga wal-gahiirratti wal mormaa turaniin booda janaraal Faantaan ''Abarraa! Amma rukutu hin dandeenyu. Daangaa qilleensa Itoophiyaatii baheera. Galaana Diimaa qaxxaamuraniiru'' jechuun dhimmicha xumuran. Ajaja janaraal Damisee Bultootiin Asmaraarraa waraanaa fe'uun kan dhufan Janaraal Qumillaachoo turan. Galgala hanga sa'aatii shaniittis waraana isaanii qabachuun dallaa Aviyeeshinii Waraanaa keessa turan. Janaraal Mari'id faa of ajjeessuun fonqolchichi hafuunsaa himamulleen inni naannoo Gommaa Quxxabaa fi Ministeera eegumsa fayyaatii haala to'achaa ture. Tasa garuu halkan achi buuteen isaa dhabame. Boodas Ameerikaatti argame. Janaraal Qumillaachoon attamiin biyyaa bahan? 'CIA'n harka keessaa qabaa? Darajjee Damisee Bultoo: Biyya Ameeriikaatti wal agarree turre. Kaansarii dhukubsatanii ture. Boostan bakkan ani jirus dhufanii dhukkubsachiiseen ture. Haala itti biyyaa bahan baay'ee dubbachuu waan hin barbaanneef anis cinqu hin feene. Erga boqatanii booda garuu mirga lammiin Ameerikaa tokko ragaa mootummaa Federaalaa biyyatti argachuf qabu (Freedom of Information Act)'tti fayadamuun Imbasii Ameerikaa Finfinnee jiru irraa ragaa tokko argadheera. Sanadichi namni tokko maqaa isatiin Imbaasichatti kolu galtummaa gaafachu ibsa. Inni garuu kana natti hin himne. ''Lammii biyya kiyyaatuu wal harkaa na fuudhee na gaggeesse'' naan jedhan. Kumaalaa Iyyoob Abaataa: Janaraal Qumillaachoo kan gargaare nama qaama mootummaa ta'eedha. Halkan sana mana poolisii fira isaa ta'e tokko dhaq ture. Haala mijeessuunis biyya guraagee lafa Indibirri jedhamu akka deemu taasise. Akka carraa guyyaan sun gaafa xiyyaarri kongirasmaan Mikiliilaand Itoophiyaa keessatti kufteedha. Reeffa barbaachuufis meeshaalee hedduun Ameerikaadhaa dhufee ture. Kana haguuggii taasifachuun humnoota qilleensaa Ameerikaatu achumaan fudhate. Attamiin? kan jettu yoo ta'e, guyyaa tokko hilikoptaroonni barbaacha irratti bobba'an Indibirri qubatu. Maaliif jennaan rooba waan tureef qilleensatu nu rakkise jedhan. Achiinis hilikoptaroonni achuma bulan. Isa boodas dhoksaan janaraal Qumillaachoo galchuunsaanii hin oolle. Boromtaa Finfinnee fidan. Garichi hojii xumuree gara Ameerikaatti yoo deebi'us Qumillaachoo biyyaa baasan. Gaazexaan Waashington Post maxxansa Hagayya 15, 1989'n hilikoptaroonni Indibirrii qubachusaanii ni ibsa. Isaan qilleensa haa jedhan malee booda tiki nageenyaa Itoophiyaa Qumillaachoo fudhachuuf achi qubatan jedhe. Janaraal Faantaan erga yaaliin fonqolichichaa fashalaa'een booda guyyaafi halkan sadii konteenara keessa erga dhokatanii booda harka kennani. Isaan boodas gara Maakalaawiitti geeffaman. Baatiiwwan muraasaan booda ammoo osoo baqachuuf jedhanu ajjeefaman jedhame. Dhuguma osoo baqachuuf jiranii ajjeefamanii? Darajjee Damisee Bultoo: Waa'ee isaa ragaa kana jedhu hin qabu. Erga hidhamanii booda garuu waa'ee fonqolchichaa ilaalchisee gaaffiifi deebii tokko taasisanii ture ETV waliin. ''Fonqolchicha kan yaalle waraana daangaa dhabe xumuruuf'' ture jedhan. Wayita sanatti ETV'n dabarsuu baatulleen booda keessa ammoo viidiyoon suun baheera. Tarii yeroo sana gaazexeessitootni  ''kanaafi sana gaafadhu'' jedhamanii ta'a. Inni garuu dhugaa waan dubbateef dabarsuu dhiisan. Waa'ee du'asaanii garuu ragaa homaa hin qabu. Namni tokko akkasiin ajjeefamee jedhe yoo himu ragaa eessaa akka fide ibsu qaba. Kanneen shuguxii fudhachuun eedguu isaa rukutee baqachuuf osoo jedhuu ajjeefame jedhan jiru. Ragaa qaba kan jedhu garuu hin argamne. Ragaa gahaa malee waan hedduutu barraa'aa jira. Kumaalaa Iyyoob Abaataa: Kan jedhamaa jiru waa lama garuu ifaa miti. Tokko osoo iccitii hedduu hin baasiin dura Ministira Tikaatu ajjeesisee jedha. Wayita janaraal Faantaan kontenara sana keessatti qabamanitti, Koloneel Tasfaaye Waldasillaasee fulduratti arguun 'Tasfaaye ni fashaleessite miti? Siif ta'e miti? jedhanii ture. Kun kallattiin Koloneel Mangistuutti himameera. Kan biraa ammoo janaraalonni qabaman hedduun kan hidhaman masaraatti. Inni garuu akkuma qabameen gara Maakalaawiitti geeffame. Maafii akka achi geeffaman kan natti himu hin arganne. Darajjee Damisee Bultoo: Akka ilaalcha kiyaatti ni beekan jedha. Kana kanan jedhu tilmaama jabaa (Educated guess) irraa ka'uun. Booda xiyyaarri Mangee daangaa qilleensa Itoophiyaa keessaa bahu erga hubatanii ejjannoo isaanii kan geeddaratan fakkaata. Tibba sanatti ejjannoo sadiitu ture. Tokko fonqolchicha fiixaan baasu malee du'een argama kan jedhu, lammaffaan ammoo Koloneel Mangistuuf amanamaa ta'ee hafa kan jedhu ture. Sadaffaan ammoo yoo buufamuun Mangistu mirkanaa'e fonqolchicha nan deeggara kun hanga hin taaneetti eenyuufuu hin dhaabadhu kan jedhudha. Ogganaan Tikaa garee kana waliin kan dhaabbatan jedheen yaada. Abbaan kiyya duriyyuu namticha hin amanu ture. Yeroo tokko abaankoo dhukkubsatee Tasfaayeen gaafannaa dhufee Mange itti hamata ture. ''...namichi maraateera, maal gochuu akka dandeenyu bitaa nutti gale. Gorsa kenninuuf hunda hin fudhatu...'' jechuun Mangistu hamata ture. Abbaan koo maaf isa fuulduratti akkas akka jedhe dinqisifatee yoo dubbatu dhagaheera. ""Bar inni basaasaadha, yeroo ofiisaa akkas jedhu ani maal jedhee akkan deebisuuf barbaadeeti.."" jedhee ajaa'ibsiifata ture. Kumaalaa Iyyoob Abaataa: Warri KJB (Basaasa Raashiyaa) waa'ee fonqolchichaa ragaa qabu. Garuu ragicha attamiin akka argatan kan beeku hinjiru. Itoophiyaanonni KJB'f hojjatan akka jiran ni shakkama. Tika loltummaa keessatti hojiin muummeen janaraaloota hordofuudha. Yoo shirri shiramu koloneel Tasfaayeen hin beeku jechuun rakkisaadha. Janaraalonni mataan isaanii bakka bashannanaatti yeroo ta'e dubbi borcuun isaanii hin oollee. Bilbilli manaafi biiroo isaanii ni dhaggeeffatama ture. Pireezidantichi ammoo haguma janaraalotatti dheekkaman Tasfaayeettis ni dheekkamu turan. Tasfaayeen humnaa ol dhiibbaan irra ture. Nuffees ture. Janaraalonnis karoora isaanii suuta jechuun itti hin himiin hin hafne. Tasfaayeen garuu yaadasaanii harkatti busheessan. Akka oggeessa tikaa yeroo tokkichaan hin didne. 'Mee dhimmicha haa qorannu isinis itti yaadaa' jechuun ofiitti dhiyeessan. Tasfaayeen mataansaa pirezidaantichi aangoorraa akka bu'aniif fedhi qabu ture. ''Garuu biyyattiin janaraalota kanneniin akka hogganamtu hin barbaadu'' jedhaniiru wayita mana hidhaa turan. Janaraalonnis ejjannoosaa kana qabatanii fonqolchicha yaalan. Booda keessa garuu kan irraa fagaachaa dhufe fakkaata. Haalawwan adeemsa fonqolchichaa geeddaran keessaa inni guddaan janaraal Abarraa Abbabaa Ministira Ittisaa janaraal Hayilagoorgiisiin ajjeessuun dhokachusaati. Osoo dirqamniifi itti gaafatamummaan fonqolcha qindeessuu irra jiruu janaraal Abaarraan maaf gocha kana raawwachuun baqatanii? Darajjee Damisee Bultoo: Janaraal Abarraan hogganaa fonqolchichaati. Hogganaa olaanaa waraanaatis. Nama waan boonsaa heddu hojjatanidha. Maaliif kana akka raawwatan ifa miti. Kaadiroonni dargiis waanuma xiqqoo qabachuun kitaaba barreessu. Dhugaa kan himu tokkolleen hafuu hin dandeenye. Ati tilmaama dhuunfaa kiyya kan na gaaffate yoo ta'e sittiin hima. Akka natti fakkaatutti janaraal Abarraan waraanni ni dhufa jedhame akka hin dhufne yoo hubatu, kan isaan gargaaruufi isaaniif haguuguu akka hin jirre hubannaan kan bahee natti fakkaata. Bahiitiin isaa waan hunduma balleesse. Sababiinsaa Janaraal Qumillaachoon waraana Asmaraa fidee qabatee waliin dubbadhu kan jedhame isa waliin ture. Janaraal Abarraan ammoo waraanni sun hin dhufne taanaan haalli hundi ni bada jedhanii kan yaadan natti fakkaata. Kumaalaa Iyyoob Abaataa: Janaraal Abarraan durumaa fonqolcha kana raawwachuuf  'yeroo nu barbaachisa, qorannoo yaa taasifnu' jechaa turan. Ta'us garee dafnee yaa raawwannu jedhaniin mo'aman. Gareen fonqolchicha dafnee haa raawwannu jedhu, waraana Shaabiyaa waliini yoo mo'atamne booda humni Shaabiyaa waliin mari'achu keenya ni dadhaba jechuun mormu turan. Gaafa fonqolchichaa sana osoo wal-gahiirra jiranuu gadi bahanii ol deebi'aa turan. Gidduutti Ministirri Ittisaa janaraal Haayilagoorgiis gara lafa walgahichaa Ministeera Ittisaa dhufe. Gargaaraan addaa isaa karraratti itti dhufee ''gooftaa ol seenaa... garuu isiniif gaariii miti deebii'aa'' jedheen waan jaalatuuf. Janaraal Hayilagiyoorgiis rifate deebii'ee deeme. Janaraal Abarraanis janaraal Haayilagoorgiis dhufee deebi'e jechuu yoo dhagahan baay'ee aaran. Hanga of wallaaluu gahan. Amma maal ta'aa akka jiru barraan taankiidhaan marfamu keenya jedhan. Achiis sodaan uumame. Warri fonqolchicha morman ammoo dogongora biraa raawwatan. Irra deebiin ministiricha gara dallaa Raayyaa Ittisaatti ergan. Wal-gahicha bittinsaa jechuuf dhufan. Yoo dhufan Janaraal Abarraa waliin walitti bahan, osoo Abarraan bu'aa inni ol bahaa jiru. Xiyyiitii lamaan rukutan. Janaraal Abarraan sagalee Taankii dhagaahanii ture. Erga birgeedii addaatiin marfamanii booda homaa gochu akka hin dandeenye ni beeku. Kanaafu abdii kutannaatu ture. Kanatu murtee kanaaf isa kaaseen se'a. Miseensa humna qilleensaa waan turaniif dallaarran utaaluun dallaa mana jireenyaa keessa seenanii kobbortaa wayii uffachuun miliqan fakkaatu. Torbaan muraasaan booda Gullallee bakka dhokatanitti itti marfamnaan miliquuf jennaan itti dhukaafamee ajjeefaman. Pirezidant Mangistuu yeroo waa lamatu isaan gaabbisiisa ture. Tokko baqachuu Qumillaachoo, kan biraa ajjeefamuu janaraal Abarraati."	https://www.bbc.com/afaanoromoo/oduu-48292599
health	Koronaavaayiras: Baqattoonn maatiisaaniif maallaqa erguuf rakkataa jiru	Maatiiwwan miiliyoona hedduu ta'an guutuu addunyaarraa maallaqa biyya alaatii isaaniif ergamuun jireenyaasaanii gaggeefataa jiru. Haa ta'u malee sababbii weerarri koronaavaayirasitiin baqattoonni hojjatanii maallaqasaanii akka hin ergineefi danqaa ta’eera. Ismiitaa Giriish kibba-lixa Indiyaa Keerelaa mucaashee waliin jiraatti. Abbaan warraashee UAE, Dubaayi jiraata. Osoo sababa Covid-19 kanaan hojii hin dhabiin dura injineera ta’ee hojjataa ture. “Ji’a darbee kaase manuma keessa jira,” jette Ismiitaan. “Hojii haaraan hojjatuu hin dandeenye, baankiidhaas maallaqa baasuu hin dandeenye. Sababa kiraa manaa keenya kaffaluu qabuuf baay’ee ulfaataadha.” Ismiitaan abukaatoo taatuus ogummaadhaan maallaqa abbaan warraashee ji’a ji’aan erguun jiraatu. Ammatti garuu ilmashee ootizimii qabu kunuunsuuf mana turuu qabdi. “Sodaa keessa jirra. Baay’ee ulfaataadha,” jette. Akka gabaasa UN’tti namoonni miiliyoona 800 ta’an maallaqa firoottansaaniirraa ergamuun gargaaramu. Hammi maallaqa biyyoota guddatanii gara guddataa jiranitti ergamu waggootan kudhan darban keessati haalan dabaleera. Kunis bara 2019 doolara biiliyoona 554 ta’uun gargaarsa alaa si’a sadiin caaleera. Wirtuu Guddina Addunyaa Waashingtan irraa Maayikil Kileemenis akka jedhu maallaqni maatiidhaaf ergamu akka kan gargaarsaa san osoo hin taanee kallattiidhaan harka maatii harka qalleeyyii gaha jedhan. Innis maallqani maatiidhaaf ergamu kun barbaachisaadha akkasumas hiyyummaa hir’isuuf gahee guddaa qaba. Namoonni maallaqa ergamu saniin hojii akka invastimantii, qulqullinna, barnootaa fi fayyaa keessatti akka isaani “gammachiisuuf, fayyaa qabataanii fi diinagdeedhaan bu’aa akka buusaniif” isaan gargaara jedhu Obbo Kileemenis. Bara kana maatiin hedduu invastimentii akkanaarratti hin hirmaatan. Baankii Addunyaa maallaqni alaa ergamu kun sababa Covid-19 %20, bara 2020’tti doolaraa biiliyoona 445 ta’uun hir’achuu danda’a jedha. Hir’achuun kun “seenaa keessatti mul’atee hin beeku” jedhan ogeessi diinagdee Baankii Addunyaa Diilip Raata. Isaanis kufaatii faayinaansii addunyaa bara 2008 %5 fi kan isarraa xiqqaa bara 2016 akka ture Baankichi hubatee ture jedhu. Artuur Beeree Laayibeeriyaa Moonrooviyaa jiraata. Eega Bitooteessa 27 as baankiidhan maallaqa baafachuu hin dandeenye. “Yeroodhaan yoo achi hin geenyee akka baatu si gaafatu. Baankiiyyuu osoo seentee daftee tajaajila hin argattu. Ganama sa’aatii 4’tti yoo baankii osoo maallaqa kee hin argatini sa’aatiin 8 ykn 9 ta’a.” “Maatii manatti si eegan qabda, obboleewwan gara m/barnootaa hin deeman akkasumas gargaarsa kee barbaadu. Namoonni yoo beela’an miseensonni maatii ni beela’u, ala bahuuf yeroo yaalan dhukkubaan qabamuu malu. Inni immoo balaa haala keessa jirruuti.” Chaandiraa Ceeka UK keessatti maatiisaatiif maallaqa erguuf rakkataa jira. Gorsaan IT kun waggoota 18’f UK kan jiraate yoo ta’u yeroo hedduu maallaqa gara Indiyaa erga. “Tajaajilli dijitaalaan maallaqa erguu ni jira. Jijjiirraa maallaqa gatii hir’isanii hojjatan jiru. Tajaajila gaarii nuu kennuu yaalu. Amma garuu sababa Covid-19 oonlaayinii fayyadamuudhaaf dirqameera.” Obbo Kimeemenis akka jedhanitti dhiibbaan koronaavaayiras biyyoota guddataa jiran keessatti waggoota hedduuf turuu danda’a. Isaanis qorannoo 1980’tti taasifameen weerarri infuluuweenzaa bara 1918 keessa dhiibbaa US irra geessise ammallee mudatuu danda’a jedhu. Daa’imman yeroo weerara sanii hin dhalanne carraa barnootaa gad aanaa, qaama hir’uu, galii gad aanaa fi haalli diinagdee fi hawaasummaasnii gad aanaa ture. Haaluma wal fakkaatuun ijoolleen ammaa jiranii fi kan hin dhalanne kan maallaqni maatiisaanii ergan gad bu’u “du’uudhaaf carraa guddaa qabu, hanqinni nyaata madaalawaasaanii mudachuu danda’a, galii maatiif galchuuf jecha mana barnootaarraa hafuu. Isaan kunneen waan qorannoo fuulduraa irra gahuudha. Kunis ragaa waggoota 50-70 kana boodaati,” jedhu. Ismiitaa fi abbaa warraashee waggoota 15 walirraa fagaatanii jiraachaa turanis giddu gidduudhaan wal argu turan. Isheenis bara itti aanuu hojii jalqabuuf abdii qabdi akkasumas abbaan warraashee akka manatti galuufi. “Sababa maallaqaatiif jecha inni achi jiraa ani as jira. Maallaqni waan hunda. Isa malee waan tokko hojjachuu hin dandeettu. Koronaavaayiras abdii keenya hunda jijjiireera.”	https://www.bbc.com/afaanoromoo/oduu-52613593
health	Covid: Maanguddoon waggaa 100 Covid ittisuuf paawundii mil. 33 walitti qaban Covid-19n du'an	Tibba koronaavaayirasiin jalqabetti kabaja hojjattoota fayyaa Ingliziif qaban mul'isuuf jecha paawundii miliyoona 33 walitti qabuun maqaa olaanaa argatanii kan turan Kaapteen Toom Muur umurii waggaa 100tti Covid-19n kan boqatan. Maanguddoon kunis dhuma torban darbeerra rakkina argansuun walqabatee mudateen Hospitaala Beedford jedhamu galanii turan. Toom Muur sochii mallaqa walitti qabuun tajaajila fayyaa biyyattiin kan ta'e NHS'f paawundii miliyoona 33 deeggaranis Ministira Mummee biyyattiin 'Goota dhugaa'' jedhamanii ture. Intalli isaanii Haanaa Ingiraam Muur abbaan ishee torban darbe keessaa sombasaanii dhukkubsataa akka turaniifi torban kana ammoo koronaavaayirasiin qabamu dubbattee turte. Sababa dhibee biraatiif wallaanamaa turaniif koronaan miidhamus maatiin beeksiisan. Maanguddoon kun sooramaa waraana addunyaa lammaaffaa yoo ta'an, dirree garduubee manasaaniitti argamuutti marsaa 100 imaluun ture maallaqa gargaasa dhaabbata fayyaa biyyattiif arjooman kan walitti qabanii turan. Kanas kan raawwatan osoo guyyaa dhalootasaanii 100 hinguuiin dura ture. Waa'ee boqachuu abbaa isaanii ilaalchisees Haanaa Ingiraam Muuriifi Liisii Tiiyakseeraa akka jedhaniitti ''Waa'ee du'a du'a abbaa keenyaa Kaapiteen Toom Muur yoo himnu gadda olaanaatu nutti dhagahama'' jedhan. Sa'aatii dhumaatti abbaa isaanii waliin ta'usaaniittis kabajni olaanaan kan itti dhagahamu ta'us ibsan ijoolleen isaa kunneen. ''Saa'iiwwan muraasaaf waa'ee ijoolluummaa keenyaa, waa'ee haadha keenya jaalatamtu turtee fa'i isa waliin haasa'aa turre. Sa'aatii dheeraaf kofallee, boonyees turre. Bara darbees abbaan keenyeen yaadee kan hinbeeknetu fiixaan baheefii ture'' jedhan. Itti dabaluunis ''Yeroo gabaabaaf ta'ulleen abbaan keenya waan hindagatamne sammuu namoota baayyee keessa kaa'eera. Nuuf ammoo abbaa fi akaakkayyuu ajaa'ibaa ture. Yeroo hundumaa sammuu keenya keessa jiraata'' jechuun gaddasaanii himan ijoolleensaa kunneen. Tajaajlli fayyaa biyyaalessaas kunuunsa abbaa isaaniitiif taasisan illeen dinqisiifataniiru.	https://www.bbc.com/afaanoromoo/oduu-55885278
sports	'Moo Saalah qofaa isaa homaa gochuu hin danda’u' – Gaatoch Paanom	‘Moo Saalah qofaa isaa homaa gochuu hin danda’u’ – Gaatoch Paanom Gareen kubbaa miilaa biyyaalessaa Itoophiyaa erga Masrii injifate booda ofitti amantummaa guddaa dabalateera. Torban darbe ture warri Waaliyaa shaampiyoonaa Afrikaa si’a jahaa kan taate Masriitin tapha gulaallii Waancaa Afrikaa 2023’f kan 2fi0’n injifatan. Galchiiwwan lamaan Daawwaa Hoxxessaafi dursaaa taphattootaa Shimallis Baqqalaatu boqonnaa dura galche. Tapha seena qabeessa kanarratti jifataan beekamaa Itoophiyaa Getaanah Kabbadaa sababa walitti bu'iinsa leenjisaa waliin qabuuf hin filatamne. Xiinxaltooni Masrii ni injifatti jedhanii tilmaamanii turan. Taphattoota garee Itoophiyaa tilmaama kana fashaleessaniifi sochiin isaanii dinqisiifatame keessaa tokko Gaatoch Paanomidha. ''Nuyi homaa hin sodaanne ture,'' jechuun hima Gaatoch. ''Akka injifachuu dandeenyu of amansiisne seenne. Kubbaa miilaan ga'umsa irra jiraniin malee seenaan bakka waan hin qabneef kaayyoon keenya mo'uu ture.'' ''Maalaawwiin erga injifatamne booda Masrii morkanne. Taphi salphaa akka hin taane beekna. ‘’Kunoo injifannee nutis gammadne, ummati Itoophiyaas gammadeera,’’ jechuun hime. Tapha Masrii waliin taphatame irratti garee Itoophiyaa gidduurra utubaa kan ture Gaatoch, Waancaa Afrikaa Kaameroon qophaa’erratti hin taphanne ture. ‘’Kuni murtee leenjisaati. Dirree seeni gaafa jedhame yeroo hundaa qophiidha. Dirree seeni gaafa jedhamtu humna qabdu agarsiisu qabda,’’ jechuun dubbata. Gareen Itoophiyaa Masriifi Maalaawwii dirree ormaarratti morkate. Kunis, Itoophiyaan sadarkaa idil-addunyaatti dirree morkataa keessummeessu hin qabneefi jedheera CAF. Tapha kanarratti gama Masrii Mohaammad Saalah waan miidhameef hin hiriirre. Kuni isin fayyadeeraa? ‘’Dhugaadha Mohaammas Saalah taphataa cimaadha. Haa ta’u malee, Saalah qofaa isaa homaa gochuu hin danda’u. ‘’Sababni isaa nuti gaafas isaanirra fooyyee qabna turre. Qabxii nuuf malu arganne.’’ Leenjisaan garee biyyaalessaa Wubatuu Abaata biyyatti erga deebi’an booda yaaduma kana ibsan. ‘’Nuti caalleeti malee Masriin dadhabdee miti,’’ jedhaniiru sababa injifannoo isaanii yoo ibsan. Taphattoonni Itoophiyaa yeroo adda addaatti kilaboota Masriif taphataniiru. Gaatoch bara dorgommii tokko kilaba El Gunaanitti dabarseera. Haraas El Hodudiifis taphateera. Shimallis Baqqalaan immoo yeroo ammaa El-Gunaaf taphataa gidduu ta’un taphatuutti jira. Kuni jara Waaliyaa way gargaaree? ‘’Taphattoonni Masrii gara caalu kilaboota Al-Ahliifi Zamaaleek irraa filataman. Yeroon achi ture isaan falmeera,’’ jechuun hima Gaatoch. ‘’Kuni na gargaareera jedhee nan yaada.’’ Akka Konfedereeshiniin Kubbaa Miilaa Afrikaan (CAF) ibsetti, Itoophiyaan Masriitiin kan injifatte waggoota 33 keessa yeroo duraafi. Injifannoon kuni taphoota itti aananiif akka isaan gargaaru Gaatoch ni amana. Gareen Itoophiyaa gulaallii dorgommii CHAN’f Sudaan Kibbaa imala. Walmorkiin kuni kan taphattoonni kilaboota biyya keessaaf taphatan qofa irratti hirmaatanidha. Eegasii jarri Waaliyaa baatii Fulbaanaa keessa taphoota gulaallii Waancaa Afrikaa lama qabu. Taphi kunis, tapha dhaqaa galaan Giinii waliin taphatamudha. Taphoota gulaallii lama hafanimmoo baatii Guraandhala keessa Maalaawwiifi Masrii waliin taphatu. Itoophiyaan Masrii, Maalaawwiifi Giinii walin ramadamte. Biyyoonni afranuu qabxii 3 qabaataniis, warri Waaliyaa garaagartee galchiin ramaddii isaanii dursaa jiru.	https://www.bbc.com/afaanoromoo/articles/c72xxv4g072o
sports	Waancaa Addunyaa dhiirotaa Qaataaritti qophaa'erratti yeroo jalqabaatiif dubartoonni taphachiisuuf	"Waancaa Addunyaa kubbaa miilaa dhiirotaa bara kana Qaataaritti gaggeeffamu irratti dubartoonni haadha-murtii ta'anii akka taphachiisan filatamuun yeroo jalqabaatiif seenaan haaraa dirree ispoortii guddicha addunyaa kana irratti galmaa'uuf jedhame. Lammii Firaans kan taate Isteefenii Firaappaart, lammii Ruwaandaa kan taate Saliimaa Mukaansaangaa, akkasumas lammii Jappaan kan taate Yooshimii Yamaashitaa taphoota Waancaa Addunyaa Qataar kana akka taphachiisaniif filatamaniiru. Dubartoonni kunneen dubartoota sadii birootiin gargaaramuun taphachiisu jedhameera. Waancaa Addunyaa Qaataar qopheessite guyyaa Wixataa Sadaasa 21 jalqabama jdhamee eegamu kana irratti abbootiin murtii kubbaa miilaa Piriimer Liigii Ingliiz keessatti taphachiisuun maqaa gaarii hortan akka Mikaa'el Oliiveriifi Antoonii Taayilaris filatamaniiru. Antoonii Taayilar Waancaa Awurooppaa 2020 irratti tapha Denmaarkiifi Finlaad gidduutti taphatame abbaa murtii ta'uun kan taphachiise yoo ta'u, osoo taphataa jiruu dirree keessatti kufee kan gaggabe Kiristiyaan Eriksan wallaansa fayyaa atattamaa akka argatuuf dafee murteessuun lubbuun isaa akka oolu waan taasiseef hedduu dinqisiifatameera. ""Murteen dubartoonni akka Waancaa Addunyaa dhiirotaa] taphachiisan irra gahame kun adeemsa waggoota baayyeen dura irraa jalqabamee haadhotii-murtii kubbaa miilaa taphawwan kubbaa miilaa dhiirotaa giddu-galeessaa hanga dorgommiiwwan taphoota warra buleeyyiifi gurguddoo akka taphachiisan bobbaasuu irraa jalqabee asirra gahe. ""Akkaataa kanaan, nuuf amma ulaagaan barbaachisaan qulqullinaafi ciminadha malee, dhimma koorniyaa miti. ""Gara fuula duraatti, haadhotii-murtii kubbaa miilaa buleeyyii ta'an taphawwan kubbaa miilaa dhiirotaa gurguddoo akka taphachiisan filachuun akka waan adda ta'eetti kan ilaalamu osoo hin taane, dhimmuma baramaa ta'a jedheen abdadha."" Walumaa galatti, abbootiin murtii 36, abbootiin murtii gargaaran (erbe-raastonni) 69, akkasumas qondaaltonni tapha viidiyoo 24 ta'an tapha Waancaa Addunyaa bara kanaatiif filatamaniiru. ""Akkuma yeroo hundaa goonu, ulaagaaleen nuti fayyadamne 'dursa qulqullina/dandeettii', akkasumas aanga'oonni taphachiisuuf bakka bu'an guutummaa addunyaa irratti murtii gaarii kennuudhaan hunda caalaa filatamoodha,"" jedhan dura ta'aan Koree Abbootii Murtii FIFA Pierluigi Collina. """	https://www.bbc.com/afaanoromoo/oduu-61518453
sports	Waancaa Addunyaa 2022: Morookoon Afrikaa bakka buutee waancaa mo'attii laata?	"Kibxata darbe taphni guddaan Kaatar isteediyeemii Education City 'tti Morookoo fi Ispeen gidduutti tapahatamee ture. Tapha injifatanii nuusa xumuraatti darbuu kanaan darbuu kanaan bakka daawwattoonni 44,000 walitti qabamanii jiranitti Morookon Ispeen mo'achuun mufachiiste. Kana hordofee lammiilen biyyattii magaalota akka Kaasaabilaankaa, Rabaat, Marakaash fi magaalota gurguddoo biyyoota Awurooppaa keessaatti karaatti bahuun dhiichasii gammachuu isaanii ibsatan. Mootiin Morookoo Mohammad VI osoo hin hafin karaatti bahuun gammachuu ibsataniiru. Leenjisaan garee biyaalessa Morookoo taphicha erga mo'atanii booda taphattoota isaa waliin dhiichisanii gammachuu erga ibsatanii booda ibsa gaazexeessitootaf kenne. Ibsa isaa kanaan: ""Cimaa yoo ta'e illee Afrikaan waancaa addunyaa ni mo'atti jennee abdii godhachuu qabna"" jechuun dubbate. \n\nIbsi isaa kun biyyoonni Afrikaa akkaataa itti isaan Waancaa Addunyaa ilaalan irratti jijjiirama guddaa kan fiduudha jedhame. Leenjisaan garee taphattoota biyyoolessaa Morookoo Regragui fakkeenyummaa kubbaa miilaa Afrikaa bakka bu'a: Inni dargaggeessa, dorgomaa, sodaa kan hin qabnee fi onnee paan-Afrikaa kan qabuudha. Seneegaal irraa Aliyuu Siisee, Aljeeriyaa irraa Djemal Belmaadi, kan Tuniziyaa Raadhii Jaidi fi kan Afrikaa Kibbaa Beenii Makaartii leenjistoota Afrikaa biroo fakkeenyummaa guddaa qabaniidha. Waancaa Addunyaa 2022 irratti leenjistoonni garee biyyaalessa biyyoota Afrikaa shanan hirmaatan hundi isaanii Afrikaanota ta'uun isaanii waan akka carraa ta'ee miti. Leenjisaan garee Morookoo Regragui kan inni jedhe sirriidhaa? Afrikaan Waancaa Addunyaa mo'achuu akka dandeessu of gaafachuu qabdii? ""Taphoota Waancaa Addunyaa kanaan dura tapahataman irratti Afrikaan waancaa akka hin nyaanne maaltu godhe?"" Ardiin Afrikaa gita bittaa jala turuudhan jalqaba. Akka carraa ta'ee Waancaa Addunyaa torba bara 1930 hanga 1962 tti gaggeeffame keessatti Masirii qofaatu bara 1934 tti si'a tokko qofa Afrikaa keessaa carraa hirmaachuu argate. Kuni ammmoo biyyoonni Awurooppa bifa suukaneessaa ta'een Ardii Afrikaa koloneeffachuu isaani fi angawoonni FIFA durii biyyoonni Afrikaa dorgommiiwwan Waancaa Addunyaa irratti akka hin hirmaannef carraa dhorkachuu isaati. Waancaa Addunyaa bara 1966 Ingladitti gaggeeffame irratti Ardiin Afrikaa hirmachuu diddee turte. Kunis dorgommicha irratti mirga hirmaachuu gaafachuuf ture. Gaaffiin kun bara 1970 tti deebii argate. Waggoota kurnan sadi sana booda jiranitti Afrikaan garee ciccimaa hundeessuu dandeesse. Aljeeriyaam, Jarman Lixaa mo'atte, Morookon Poorchugaal injifatte, Kaameruun ammoo Arjantiinaa mo'atte. Kuni ta'ee osoo jiruu Waancaa Addunyaa bara 1982tti gaggeeffame irratti biyyoota Afrikaa lama qofaaf carraa kenne, bara 1994 tti biyyoota sadi, bara 1998tti ammoo biyyoota shan qofaaf carraa kennuun loogii gochuu isaa itti fufe. Kanaaf, Afrikaan Waancaa Addunyaa akka hin nyaanne kan godhe keessaa tokko carraan irratti hirmaachuu ishee xiqqaa waan tureefi.  Waancan Addunyaa bara 2022 Kaataritti gaggeeffames hanqina bakka bu'ummaa kan agarsiisedha. Lakkoofsa biyyoota hirmaatanii qofaan osoo hin taane carraa dorgommicha qopheessutiinis. Bara 2002 Kooriyaan Kibbaa yeroo Waancaa Addunyaa qopheessitu nuusa xumuraa qofa keessa seentee turte. Urjoonni Gurraachi Gaanaa garuu dorgommii xumuraa gahuuf bara 2010 Waancaa Addunyaa Afrikaa Kibbaatti taasifame irratti rukuttaa adabbiitin mo'aman. Dorgommii Waancaa Addunyaa bara kanaatin Kaamerun biyya Afrikaa yeroo jalqabaaf Biraazil mo'atte taatetti. Tuniziyaan Faransaayi mo'atteetti. Morokoon ammoo Ispeen mo'achuu dandeessetti. Deeggartooni biyyoota akka Saa'udii Arabiyaa, Morokoo fi Tuniziyaa ammoo milkaa'ina biyyi isaanii Waancaa Addunyaa kana irratti agarsiisaniif gammachuu fi deeggarsi isaanii qilleensa guutera. Akkuma Leenjisaan garee Morookoo Regragui jedhe biyyattiin Waancaa Addunyaa argannaan ammoo miidhagina dorgommichaa guddaa ta'a. Akkaataa gareen isaanii itti ittisuu fi dandeettii gooli eegaan isaanii Yaasin Boono agarsiisa gaafa ilaalamu carraa guddaa akka qaban agarsiisa."	https://www.bbc.com/afaanoromoo/articles/cgl1ejklnxno
health	Koronaavaayiras: Weerarri Koroonaavaayirasii yoom xumurama?	Yaaddoon koronaavaayirasiin uumeen addunyaa iddoo namoonni balbala walitti cufatan taasise. Magaalonni namoonni hedduun jiruusaanii guyyaa guyyaa injifachuuf asiif achii keessa carraaqan lafa onaattii geeddaraman. Dhibee bifa weeraraatiin biyyoota addunyaa harka caalutti tamsa'e kana to'achuuf deebiin sadarkaa addunyaatti kenname garuu ammas wal hin gitu. Gaaffii ijoon garuu, yoom saffisaan jiruu idileetti deebiinaadha? Ministirri Muummee UK Booris Joonsan torban 12 dhufan keessatti biyyattin weerara irraa 'qulqulloofti 'amantii jedhu qabnaa jedhanii dubbatanii turan. Lakkoofsi namoota vaayirasichaan qabamanii ji'oota sadan dhufan hir'achuu eegalus, guutummaatti hin to'atamu - yeroo waggaa tokko ta'u fudhachuu mala jedhan. Tarsiimoon amma hojiirra oole namoota hedduu manatti hambiseera, garuu kuni fuulduratti itti hin fufu. Sababni isaammoo, badiin hawaasummaa fi diinagdeerratti qabu laayyootti kan ilaalamu miti. Kanaafuu, tarsiimoon biyyootaaf  barbaachisuu 'tarsiimoo cufaa kana keessa bahudha - tarsiimoo jiruu idileettii deebi'uu jechuudha. Haata'u malee, koroonaavaayirasiin ammaas baduutti hin jiru. Dambiiwwan namoonni akka manasaanii turan dirqisiisan otoo kaafamanii lakkoofsi namoota vaayirasichaan qabamanii otoo hin beekamiin deebi'ee dabala. Karaan rakkina kana keessaa bahuun danda'amu sadiitu tarreeffame Isaanis;- Tooftaa sadan kunneen fayyadamuun tamsa'iina hiri'suu akka danda'anitu kaafame. Talaallii -Yoo xiqqaate ji'oota 12-18 kan fudhatudha Talaaalliin namni tokkoo yoo dhibichaaf kan saaxilamu ta'ellee akka hin dhukkubsanne gargaara. Ameerikaattii  yaaliidhaaf talaalliin torban tokko dura nama tokkoof kenname ture- yaaliin jalqaba bineensotarratti gaggeeffamu akka irra utaalamu taasiseera. Ammatti qorannoo talaalli argachuuf taasifamu saffisa hin baratamneen gaggeeffamaa jira- milka'uuf dhabuun isaa garuu hin beekamu. Tilmaamni jiru talaalliin kun  yeroo ji'oota 12- 18 fudhata. Madinummaa waloo - yoo xiqqaate waggoota 2 fudhata Madinummaa qaamaa cimaa uumuun, weerarri dhibicha akka hin uumamneef hawaaasa harka 60 ol humna ittisa qaamaasaanii caalatti jabeessudha. Yaadni akkasii 'herd immunity' ykn madinummaa namni hedduun waloon gabbifatu jechuudha. Kuni garuu biyyoota lakkoofsa namoota dhukkuba biraa qabanii ykn manguddoota hedduu qaban keessatti waan yaalamu miti. Yoo yaalames lubbuu namoota hedduu galaafachuu danda'a. Tarsimoon yeroo gabaabaa UK'n baafte lakkoofsa namoota dhibichaan qabamanii xiqqeeessuun, hoospitaalonni dhukkubsattootan akka hin dhiphanne taasisuudha. Lakkofsi namoota dhibichaan qabamanii yoo hir'ate, labsiiwwan dhorkaa baafaman akka kaafaman taasisa. Kuni garuu itti fufiinsaa dhabuu mala. Yoo lakkoofsi namoota haaraa vaayirasichaan qabamani deebi'ee dabale, dambii dhorka marsaa biraatu barbaachisa. Filannoon sadaffaan, jijjirama amalaa dhaabbataa uumuudhaan hamma namoota vaayirisaachaan qabamanii xiqqeessuudha. Kunis namoonni mallattolee akkuma agarsiisaniin namoota birootti akka hin darbine addatti of fo'uu, nagaa wal gaafachuu dhiisuu fi walirraa fagaachuu cimsanii dhaabbataan itti fufuudha. Akka kanaan lakkoofsa namoota haaraa vayirasichaan qabamanii xiqqeessuun, warra qabaman yaaluun weerara vaayirasichaa to'achuudha. Haa ta'u malee kun waan daran raawwachuuf nama rakkisudha. Biyyoti hundi kana hojiirra oolchanii vaayirasicha to'achuuf yeroon hagam akka itti fudhatu hin beekamu.	https://www.bbc.com/afaanoromoo/oduu-52179338
health	Koronaavaayirasii fi Qoricha: Ogeeyyiin Itoophiyaa itti fayyadama 'Deksaametaazoon' irratti yaada dhiyeessan	"Qoricha du'a sababa Covid-19'n mudatu ni xiqqeessa jedhame, Deeksaameetaazoon, akkamiin fayidaarra akka ooluu qorachuuf gareen hundaa'e waan irra gahe Ministeera Fayyaa Itoophiyaaf dhiyeesse. Ministeera Fayyaa jalatti weerara Koronaa irratti gareen Ogeeyyii gorsa kennuuf hundaa'e ajaja Dr. Liyaa Taaddeseerraa fudhataniin qorachaa turanii bu'aa qorannoo isaanii qaama ilaallatuuf dhiyeessuu Ministeera Fayyaatti hoogganaan tajaajila wal'aansaa Obbo Yaaqoob Semmaan BBC'tti himaniiru. Akka miidiyaaleerratti haasa'ame osoo hin taane fayidaan qoricha kanaa carraa du'aa namoota dhibeen kun akkaan itti cime xiqqeessuudha, sanuu harka xiqqoonii jedhan Obbo Yaaqoob. Kanaaf ammas hawaasni oduu kanaan osoo hin dagatiin of eeggannoowwan ogeeyyii fayyaan gorfaman akka hordofu dhaamaniiru. Itti fayyadama qoricha kanaa ilaalchisee yaadni gareen ogeeyyii kun Ministeera Fayyaaf dhiyeessan maal akka ta'e hin baramne. Gareen saayintiistota UK qorichichi namoota akkaan dhibeen kun itti cime sadii keessaa tokko lubbuu oolchuu akka danda'u ibsaniiru. Kanneen Veentileetaraan gargaaramaa harganan shan keessaa namni tokko baraaramuu akka danda'us bu'aan qorannoo Ogeeyyii UK ni ibsa. Ministeerri Fayyaa Itoophiyaa qoricha kana kanneen dhibeen kun itti cimeef kennuu ni eegalaafi hin eegaluun ammaaf ifatti hin himamne. Qorichoota duruu jiran keessaa dhibee Covid-19 wald'aanuuf warra ooluu danda'anirratti qorannoo gaggeeefamaa turan keessaa Deeksaameetaazoon du'a sababa dhibee kanaan mudatu akka xiqqeessu erga ifa ta'e guyyaa lama keessatti biyyootni Afrikaa itti fayyadamuu eeegalan jiru. Afrikaan Kibbaa namoota Covid-19 itti cimee jiruuf qoricha ogeeyyiin Yunivarsiitii Okisfoord ni fayyada jedhan kana kennuuf akka ta'e beeksifteetti. Koreen dhimma Covid-19 hordouuf sadarkaa Ministeeraatti hundaa'e qoricha Deeksaameetaazoon jedhamu kana namoota Koronaavaayirasiin qabamanii amma veeltileetaraan deeggaramaa hargananiif guyyoota walitti aanan 10'f kennuun lubbuu isaanii baraaruu mala jedheera. Biyyoota Baha Afrikaa keessaa ammoo Keeniyaan qoricha kana dhukkubsattootaaf kennuu eegaluu daayireektarri Fayyaa Hawaasaa biyyattii Paatriik Amoot tiwiitara gubbaatti maxxansaniiru. Dr. Amoot itti dabaluuniis qorichi Deeksaameetaazoon jedhamu kun bara 2019'tti kKeeniyaa keessatti tarree qorichoota barbaadamoo jalatti eeramuu yaadachiisaniiru. Gama kaaniin Naayijeeriyaan hanga Dhaabbatni Fayyaa Addunyaa faayidaarra haa oolu jedhutti hin yaalu jetteetti. Gidduugala To'annoo Dhibee biyyattii tiwiitara gubbaatti ibsa baaseen, mootummaan Deeksaameetaazoon akka yaaliif oolu hin ajajne jedheera. Gaanaatti ammoo namoonni Covid-19'n qabamanii dhibeen kun itti hin hammaanne qoricha kana ofiif akka hin kennine hakiimni akeekkachisaniiru. Qorichoota garee gilukookortiikooyidii jala jiran keessaa tokko kan ta'e Deeksaameetaazoon akkuma qorichoota biroo dame kanaa ajaja ykn hordofii hakiimaan akka fudhatamuu qaban ogeeyyiin ni gorsu. Qorichichi kun ""akka malee lafee nyaata"" dabalataan ammoo furdinni qaama namaa akka dabalu taasisa jedha Yuunivarsiitii Walaayitaa Sooddootti barsiisaa Faarmasii kan ta'e Obbo Shawaaneh Ayyalaa.  . Kanaaf kanneen yoo furdinni qaama isaanii dabale rakkoof saaxilaman, namoonni dhibee akka dhiibbaa dhiigaa, dhibee sukkaaraafi kaan qaban ajaja hakiimaan ala Deeksaameetazoonii akka fudhatan hin gorfamu jedha. Dabalataan madinummaa qaamaa waan xiqqeessuuf hiree namni dhukkubaan hubamuu dabaluu mala yaaddoon jedhus jira. Qorichi kun Alarjiiwwan qaamolee hargansuu funyaanii hanga sombaa jiran dabalatee gogaa irrattilee uumaman waldhaanuuf kennamaa ture. Dabalataan infilaameeshinii ykn wanta gogaa namaa diimessee ykn dhiita'ee qaama namaarratti bahu yaaluufis ni oola. Qorichi kun rakasaa fi biyyoota Afrikaa hiyyee keessattis salphaatti kan argamu ta'uun namni hedduun hayyama hakiimaa malee fudhatamu danda'a yaaddoon jedhu jira."	https://www.bbc.com/afaanoromoo/oduu-53091365
health	Delihiitti dhiirotaa ol dubartoonni Covid19 qabamuu qorannoon agarsiise	Magaalaa guddoo Indiyaa Delihiitti qorannoon ‘antibody’(qorannoo namni Covid-19n qabamee akka ture agarsiisu) yeroo lammataaf gaggeefameen, dubartoonni warra dhiirota caalaa vaayirasichaaf saaxilamuu agarsiise. Qorannoon motummaan gaggeessee harka tokko sadaffaa jiraattota 15,000 irraa samuudni fudhatamee qoratameen antiibodiin Covid-19 irratti argameera. Qorannoo marroo jalqabaa ji’a Adoolessaa keessa taasifameen jiraattonni %23.48 Delihii, 'antibody' qabu. Magaalattiitti hanga yoonaa namoonni 150,00 yoo qabaman, kanneen 4,257 ta'an ammoo lubbuusaanii dhabaniiru. Hagayya keessa qorannoo samuudaa taasifameen ammoo dubartoonni %32.2 tahan ‘antibody’ horataniitu argaman. Lakkoofsi dhiirotaa immoo  %28.3 ture. Sababiinsaa garuu hanga yoonaa ifa hintaasifamne. Dimshaashumatti namoota qorataman keessaa harki 29 'antibody' koronaavaayirasii horataniitu argaman. Kana jechuun jiraattota Delihii miiliyoona 20 keessaa miiliyoonni jaha vaayirasichaan qabamanii bayyanataniiru jechuudha. Deelihiin ammayyuu ‘dandeettii hoomaan dhukkuba ittsuu, ‘herd immunity’’’ bira hin geenye, kuni tahuuf namoonni lakkoofsa gahaa qaban vaayirasichi sadarkaa hin tamsaasnetti, dhukkubicha ofirraa ittisuu danda’uu qabu, jedhan Ministirri Fayyaa magaalattii Saatyendiraa Jeen. ‘’Uummanni harka 29 tahu dhukkubicharraa dandamatee ‘antibody’ horachuun gaarii dha. Isa jalqabaa harka 23 tures inni ammaa ni caala. Garuu dandeettii dhukkuba hoomaan ofirraa ittisuu bira gahuuf harka 40-70 dandeettii kana qabaachuun barbaachisa,’’ jedhan Jeen. Magaalaawwan Mumbaayiifi Piyuun keessatti namoonni harka 40-50 tahan antibody’ horatanii jiru. Ogeessonni, qorannoowwan akkanaa qondaalota tamsa’ina vaayirasichaa hubachiisuuf garagaara jedhan. Kana malees meeshaalee qorannoo iddoo barbaachisaa tahetti raabsuufi naannolee saaxilamoo tahaniif imaammata akka baafataniif gargaaras jedhaniiru. Delihiin magaalota Indiyaa koronaavaayirasiin haalaan miidhaman keessaa yoo taatu,hanqinni siree hospitaalaa guddaatu jalqaba ji’a Waxabajjii keessa ture. Haa tahu malee ergasii dhiyeessi meeshaalee yaalii bu’uuraa guutamuun foyyaa’aa dhufeera,lakkoofsi namoota vaayirasichaan qabamaniis hir’achaa jira.	https://www.bbc.com/afaanoromoo/oduu-53861252
politics	'Alaabaa keenya bilsoomsuuf ni qabsoofna' Uummata ganamaa Awustiraaliyaa	"Alaabaan uummata ganamaa Awustiraaliyaa (Aboriginals) halluun isaa Gurraacha, Diimaa fi Keelloodha. Gurraachi uummata, diimaan hariiroo dachee waliin qaban, akkasumas keelloon gidduutti argamtu ifa biiftuu bakka bu'u. Warri Awurooppaa bulchiinsa bara kolonii isaanii keessatti uummata ganamaa hedduu dararanii kaan lafasaanii irraa fudhataniiru. Kumaa kitilaan kan lakkaa'aman dachee handhuurasaaniirratti garba ta'anii jiraachuuf dirqamaniiru. Uummanni ganamaa kun kan alaabaan amma jiru, kan gita bittootaa, mallattoo warra nama dararaniiti jedhanii waan amananiif bakka nu hin bu'u jechuun mormu. Alaabaa kana riqichaawwan Awustiraaliyaa keessa jiran, gamoowwan akkasumas huccuu irrattillee arguun waan baratameedha. Alaabaan kun duratti akka mallattoo diddaatti ilaalamaa ture. Yeroo ammaa garuu uummata ganamaa Awustiraaliyaa(Aboriginal) bakka bu'uun akka biyyaattis beekamtii argateera. Bara darbe wayita alaabaa kana qabachuu fi itti fayyadamuun dhorkaa ta'uun himamu uummanni kunneen hedduunsaanii bitaa itti gale. Namoota muraasa qofatu alaabaan kun dhimma abbaa qabeenyummaa(copy right)'n shiraa fi dabaan  xaxamee jiraachuu hubatan. Kubbaaniyyaawwan uummata ganamaa(Aboriginal) huccuu fi meeshaalee biroo irratti alaabaa kana chaappessuuf warra kaan irraa iyyama gaafatu. Haalli kun namoota hedduu mufachiise, dheekkamsiiseeras. Uummata ganamaa Awustiraaliyaa(Aboriginal) bakka bu'uun paarlaamaa keessa kan jiran Liindaa Barne, alaabaa kana harkaasaaniirratti faayatanii argaman. Alaabaa kanas ta'e, mallattoon alaabaa kanaa ukkaamfamee nu harkaa fudhatameera jechuunis dubbatan. Haala kanaan muddama hamaa keessa kan seene mootummaan Awustiraaliyaa, abbaa qabeenyummaa alaabaa kanaa to'achuuf yaalus gama aadaa fi seera wal-simsiisuutiin qormaati isa mudateera. Haalli kun akkamiin uumame? Alaabaawwan biyyalessaa addunyaarra jiran irraa adda isa godhu, alaabaan inni kun kan mootummaa biyyattii miti. Abbaan qabeenyaa alaabaa kanaa aartistii beekamaa Haaroldi Toomaas. Aartistiin kun alaabaa kana kan kalaqe bara 1971tti wayita sochiin bilisummaa gaggeeffamaa turetti. Aartistiin kun mirga abbaa qabeenyummaa(copy right) alaabaa kanarraa guutummaatti qaba. Mirgasaa kanas kan mirkaneeffate adeemsa seera bara 1990oota keessa tureeni. Ergasii hanga ammaatti kubbaaniyyaawwan garaagaraa akka alaabaa kana oomishan walii galteerra ga'eera. Waggoota lama dura warshaa huccuu 'WAM' jedhamu waliin walii galtee tokko mallatteessee ture. Bu'uura walii galtee kanaanis warshaan kun alaabicha huccuurratti akka chaappessu, miidiyaalee garaagaraa irrattis akka itti fayyadaman mirga kan kenneef ture. Akka warshaalee kanaan dura turaniitti osoo hin taane, warshaan inni kun walii galtee kana kabachiisuuf mirga seeraan qabutti fayyadamuuf haalaan socho'aa tureera. Dhaabbileen uummata ganamaa(Aboriginal) tolaan hojjetan hedduunis kubbaaniyyaan kun mirgi seeraan qabu osoo hin hafin akka itti fayyadamaa jiru kan hubatanii fi akka itti hin gammadne ibsaa turan. Dhaabbata huccuuwwan alaabaa kana ofirraa qabu gurguruun maallaqasaa tajaajila wal'aansa fayyaaf oolchu kan hooggantu dubartiin Gunditjmara Lawwuraa Toomsan,''Huccuuwwan alaabaa kana ofirraa qaban guyyoota sadi keessatti gurguruu akkan dhaabu abbootiin alangaa xalayaa dhorkaa mana murtiirraa fudhatanii dhufan natti himaniiru'' jetti. Akeekkachiisaa fi sodaachisa seeraa kanaan kan dheekkamte Laawuraan 'Alaabaa keenya bilisa ni baasna'' duula jedhu eegalteetti. Marsariitii irratti sagaleewwan 150,000 walitti qabdeetti. Kunis bara darbe paarlaamaa biyyattiif dhiyaate ture. ''Namni dhuunfaa yookiin dhaabbati tokko akkamiin alaabaan kiyya jedha?Alaabaan kan uummata ganamaati. Alaabaasanii fayydamuuf hoo akkamiin kaffalu?'' jechuun yeroo tokko BBCtti himte turte. ''Alaabaan kun jireenya uummata keenyaa bakka bu'a. Alaabaan Awustiraaliyaa kan keenya jennee hin yaadnu, sababni isaa mallattoo kolonii fi ajjeechaa waan ta'eef bakk nu hin bu'u.'' jetti. ""Alaabaa keenya ol kaasnee kan har'aan geenye nu'i''  kan jettu Laawuraan warshaa huccuu WAM jedhamu alaabaa kanatti fayyadamuuf mirga bu'uura seeraa qabu qabaatus isheen garuu diddaashee itti fufteetti. Kanneen uummata ganamaa(Aboriginal) hin taane alaabaa mallattoo uummata ganamaa ta'etti fayadamuun madda maallaqaa dansaa argatanii nutti qoosu jechuunis qeeqxe. Bara darbe aanga'oonni siyaasaa fi mormitoonni mormii bilisummaa alaabaa keessatti hirmaachuu eegalanii turan. Keessattuu kilaboonni kubbaa miilaa fi raagbii biyyattii alaabaa argachuuf jecha warshaa huccuu kanaaf kaffaluu hin qabnu jechuun ijoo dubbii ta'ee ture. Kilabonni kunneenis duula alaabaa keenya bilisa yaa baasnu jedhutti makamaniiru."	https://www.bbc.com/afaanoromoo/oduu-54046166
politics	Dhaabbileen miti-mootummaa 31 waraana Tigiraay ilaalchisee UN'f xalayaa barreessan	Dhaabbileen miti-mootummaa idiladdunyaa 31 naannoo Tigiraayitti beelaa fi waraanni akka dhaabbatu tarkaanfiin akka fudhatamu Barreessaa ol aanaa Dhaabbata Mootummota Gamtoomanii Antooniyoo Guutireezii fi miseensota Mana Maree nageenyaa UN'f xalayaa barreessan. Dhaabbileen kunneen waraanni Itoophiyaatti mudate akka dhaabbatuu fi fiixee beelaa irratti uummata argamuuf deeggarsi akka hin geenye dhorkaan kaa'ame akka ka'uuf gaafatan. Xalayichi marsariitii jaarmiyaa 'Global Center For the Responsibility to Protect' jedhu irratti kan bahe yoo tahu, dhaabbilee kanneen keessaa Axis Books, Alliance for Peace Building Association of Concord Africa Scholars, Ethiopian Community Develeopment kanneen jedhaman argamu. Barreessaa ol aanichi Mana Maree Nageenyaa UN dabalatee Gamtaa Afrikaa fi kaan irratti dhimma Tigiraay irratti xiyyeeffachuun qaamolee walitti bu'insicha keessatti hirmaatanis hirmaachisuun beela 1977 mudate caalaa hammaataa deemuu isaa hubachiisuu qabu jedhan. Waraanichi haleellaa saalaa fi beela akka meeshaa waraanaatti fayyadamuu akkasumas sarbama mirga namoomaa bal'aa tahe fayyadamaa jira jedhaniiru xalaayaa dhaabbileen kun waloon barreessan irratti. Haalli kunis mootummaan Ameerikaa yakka waraanaa, yakka namoomaa irratti raawwatan, fi duguuggaa sanyii raawwatamuu isaa baruuf qorannoo akka jalqabu dirqisiiseera jedhan. Qorannoon kunis qorannoo Dhaabbanni Mootummoota Gamtoomanii fi Komishiniin Mirga Namoomaa Itoophiyaa waliin gaggeessan cinatti gaggeefamaa akka jiru himan. Waraannichi gara naannolee ollaattis bal'achuu himuun Ruwaandaa, Burundii, fi Daarfuritti gochaawwan sanyummaan salphisanii fi jibbinsaan guutaman haalli nama yaadachiisuun biyyattiitti ijaarsa hawwaasummaa ishee diiguuf akeekeera jechuun xalayicha barreessan. Dabalataan bu'uuraaleen misoomaa naannoo Tigiraayitti adda citanii fi tajaajilli qunnamtii akka deebi'anii fi dhorkichi akka gahu gaafataniiru. Kana malees daandiiwwan gurguddaan cufamuun filannoon jiru naannoo Affaar keessa qofa darbuu tahuu himan. Haa tahu malee konkolaattotni deeggarsa fe'anii galanii fi UN beela ittisuuf ergu %6 qofa jedhan. Ji'a Adooleessaa keessa 'Famine Early Warning System Network' ibsa baaseen uummanni miliyoona 5.2 tahan hanqina nyaataa hamaa taheef saaxilamuu ibsuun kunis dhukkubaafi lakkoofsa sababa rakkoo kanaan du'anii dabaluu danda'a jedhera. Waraannichi gara naannolee ollaa Amaaraa fi Affaaritti babbal'achuun isaa ammoo namoota walakkaa miliyoonaa tahan qe'ee isaanii irraa buqqisuun jireenya namoota hedduus balaa irra buuseera. Xalayichis uummataa fi biyyattii kufaatii irraa oolchuuf tarkaanfilee fudhatamuu qaban afur ibseera. Dhukaasni Dhaabuu namoomaa labsamuun humnootni hundinuu naannoo Tigiraayii fi naannoo ishee keessaa akka bahan, mootummaan Itoophiyaa dhorka dhiyeessii namoomaa akka kaasuu fi dhiyeessiiisaa irratti adeemsota gufuu tahan akka dhabamsiisu gaafatan. Yakka waraanaa fi sarbama mirga namoomaa fi seerota namoomaa idil-adunyaa caban to'attootni idil-adunyaa fi qaamni walabaa akka qorannoo akka jalqabu, dhiibbaa akka godhuu fi qaamolee akka TPLF kan hammate mariin biyyaalessaa akka godhamu gaafatan.	https://www.bbc.com/afaanoromoo/oduu-58612305
entertainment	Keeniyaatti Harree diidoon gogaa bifa warqee qabdu argamte	"Mooraa kununsaa bineensotaa Masaayii Maaraa keessatti harreen diidoo bifa addaa qabdu torbee sadi dura erga argamte booda harreen diidoo googaasheerratti bifa warqee qabdu kan biraan immoo argamte. Gaafa Roobii harreen diidoo bifa warqee qabdu nama daawwachiisaa Joon Kiimpiis jedhamuun akka argamte gaazexaan Keeniyaa 'Daily Nation' gabaaseera. ""Dursa anatu argeeni. Yaadannoofis maqaa abbaa kiyyaan moggaseenii jira"" jechuun daawwachiisicha dubbisuun gaazexaan kun gaabaseera. Harree diidoo tanas osoo akkuma guyyaa biraa tuuristoota qabate daawwachiisaa jirutti ture kan arge. Joon akkuma argeen ""ija kiyya amanuu dadhabe"" jechuun miirasa ibsateera. ""Harree diidoorra harree isa kaan fakkaatti ture "" jechuun yaada dabalataa kaaseera Joon. Suuraan Maanee erga Tiwiitararratti gad dhiifame booda namoota hedduu ajaa'ibsiiseera. Harreen diidoo tun harree diidoo karaa Taanzaaniyaa baqatan irarratti argamte. Suuraarratti akkuma argamutti morma, luka, mataa fi eegeesheerratti kan sarara adii fi gurraacha qabdu ta'us garuu kutaan qaamashee biraa bifaan daalachadha. Daawwachiisan kun harreen diidoo tun daangaa ceetee akka gara Taanzaaniyaa hin deemne mootummaan Keeniyaa akka dhorku gaafateera. Torbee sadi dura ogeessi kaameraa Antoonii Tiir jedhamu harree diidoo tuqaa qabdu argachuun isaa kan yaadatamudha."	https://www.bbc.com/afaanoromoo/oduu-50011450
politics	Maagdaalenaa Andersaon: MM dubartii jalqabaa Siwiidiin aangoo qabattee sa'aatii muraasa keessatti gadhiiftetti deebiite	Ministirri Mummee dubartii jalqabaa Siwiidiin torban darbe erga mudamtee sa'aatii muraasa keessatti aangoo gadhiifteen booda ammas deebiite aangoo qabate. Miseensoonni mana maree sagalee haaraa Wiixata kennaniin, Maagdaalenaa Andersan dursituu Paartii Dimokiraasii Hawaasummaa taatee kana deegaran. Dubartiin kun hanga Fuulbaana dhufuu filannoon gaggeeffamutti mootummaa paartii tokkichaa hogganti. Maagdalenaan Roobii darbe erga gareen ishee diigameen booda MM ta'uu dhiiftee turte. Maagdalinaan dubartii jalqabaa Siwiidin keessatti MM ta'uun filatamteedha. Haata'u malee, dubartiin umuriinshee waggaa 54 kun karoorri baajataa isheen mootummaa waloo hundeessuuf dhiyeessite jalaa kufe. Bakka isaas paarilaamaan baajata paartiiwwan mormituu dhiyeessaniif sagalee kennan. Keessattuu Green paarty  wixinnee baajataa dhiyeete kan hin funne ta'uu himuun mootummaa keessaa bahuu beeksiise. Akka seeraatti Siwiidiniitti yoo paartiin waloo mootummaa keessaa bahee MM  aangoo gadhiisuu qaba. Sagalee Wiixata darbe paarilaamaa Siwiidiin keessatti kennameen, manni maree bakka bu'oota ummataa Siwiidiin Riksdag jedhamu miseensoota isaa 349 keessaa 101 deeggarsa, 75 sagalee osoo hin kenniin fi mormii 173 kennan. Sirna siyaasaa Siwiidin keessatti Ministira Mummee ta'uuf, kaadhimaan tokko sagalee mormii caalmaa argachuu hinqabaatu. Maagdalenaan sirn kenninsa sagaleetiin booda ibsa gaazexessitootaaf kennaniin,  sagantaalee nageenya, jijjirama qilleensaafi yakka irratti diriirsuun hojjattanii ''biyyattii gara fuula duraatti deemsiisuuf'' qophaa'oo ta'uu dubbatan. Haata'u malee, deeggarsa paartiilee kaanii malee Aaddee Maagdaalenaan paarilaamaa teessoommni 349 keessaa 100 warra jidduugala Dimokiraatota Haawaasaatiin qabamee, keessatti seera baasuuf ni rakkatti ta'a.	https://www.bbc.com/afaanoromoo/oduu-59459022
health	Raashiyaan Mooskootti talaallii Covid-19 kennuu eegalte	Raashiyaan kenna talaallii Covid-19 ofiin argattee Ispuutnik V jedhamu magaala Mooskootti eegalte. Talaalliin kun ji'a afuur dura qorannoo irratti adeemsifamaa tureen harka 95 milkaahaa dha jedhamuun akka namaaf kennamu hayyama argatee ture. Ammallee qormaata hedduu keessa bahaa kan jiru ta'us, dhiibbaa(side effect) guddaa akka hin qabne ibsameera. Talaallii kan kennuun ka eegalame yoo ta'u namootni kumaan lakkaawaman talaallii kana fudhachuuf galmaahaniiru. Raashiyaan talaallii kana baayyina hangamiin omishuu akka dandeessu garuu ifa miti. Omishtootni dhuma bara kanaa dura talaallii kana doozii miiliyoona lama akka omishan eegama. Kantibaan magaala Mooskoo Sarjee Sobiyaaniin kan sagantaan talaallii kun eegaluu torbee dura himan, namootni talaallii kana jalqaba argatan hojjetoota hawaasummaa, kanneen manneen barnootaa fi dhaabbilee fayyaa keessa hojjetan akka ta'an ibsaniiru. Hojjettootni dursi kennamuufiin talaalaman kun Online kan galmaahan yoo ta'u umriin isaanii ganna 18-60 gidduu ta'uun dirqama. Talaaliin magaala Moskoo kan jiraattota miiliyoona 13 qabdu keessatti kun buufataalee talaalliif qophaa'an 70 keessatti kennama. Guyyoota 30 darban keessattii namootni qoricha lilmoon fudhatan, kannee torban lamaan darban dhibeen sirna hargansuu isaan qabe, rakkoo fayyaa hammaataa qaban, dubartootni ulfiifi hoosisan talaallii kana hin fudhatan. Namni talaallii kana erga fudhatee guyyaa 21 booda talaallii si'a lammataa fudhata. Namootni talaallii kana fudhachaa jiran carraan weerara kana ittisuuf qabu guddaa waan ta'eef talallicha fudhachuutti gammaduu ibsaniiru. Raashiyaan addunyaa dursuun talaallii dhibee kanaa argachuu ibsitus biyyootni lixaa amantaa irratti hin horanne. Hanga ammaatti Raashiyaa keessatti namootni miiliyoona 2.3 ol ta'an dhibee kanaan yoo qabaman, 41,730 ol du'aniiru.	https://www.bbc.com/afaanoromoo/oduu-55189299
health	Koronaavaayiras: Fageenyi hawaasummaafi ofi-adda baasuun maaliidha?	Addunyaa maratti biyyoonni tatamsa'ina koronaavaayirasii to'achuuf jecha tarkaanffiiwwan garaa garaa fudhataa jiru. Isaan keessaayis namoonni walitti dhufeenya hawaasummaa isanii akka eeganiif gaafatamaa jira. Biyyoota tarkaanfii akkasii fudhataa jiran keessaa tokko UK dha. Motummaan Inglizii tarkaanfiiwwan tatamsa'ina dhukkubichaa ni hi'risuu jechuun labse keessaa, suuqiiwwan wantoota bu'uuraa hin taane gurguran, manneen kitaabaa, bakkeewwan xabaafi bakkeewwan kadhannaa haa cufaman jedheera. Kana malees, sirni cidhaafi cuphaan kan dhorkaman yoo ta'u sirni awwaalchaa ni hayyamama jedhame. Namoonni maatii tokko hin taane lamas waliin deemu hindanda'an. Haata'u malee, namoonni haalli hojiisaanii murteessaa ta'an, ijoollee saanii bakka olmaatti geessuufi mana hojii deemuufi deebii'uun ni hayyamamaafi jedhame. Fageenya hawaasummaa ykn yeroo nagaatti namoota baayyee waliin jireenya hawwasummaa qabaachuu dhaabun amma yeroo saa murteessaa ta'eera. Kunis sababii bakka namoonni walitti baayyataniitti tatamsa'inni dhukkubichaa cimu maluufiidha. Fakkeenyaaf, osoo namni vaayirasichaan qabame tokko qufa'ee, vaayirasichi waan qilleensa keessa tatamsa'uuf namoota heddu faalu mala. Kunis karaa afuura baafanuutiin gara qaama keenyaa seenu danda'a, ykn bakka namni vaayirasichaan qabame xuqee yoo tuqtanis akkasuma carraan harka sanaan fula keessa qabachuun dhukkubichaan qabamu keessanii olaanaadha. Kanaaf, yeroon namoonni namoota biraa waliin dabarsan xiqqaachuun carraa vaayirasichi nama biraarraa itti darbu akka hirratu taasisa. Biyyoonni gara biraa maal gochaa jiru? Biyyoonni hedduunis lammiileen isaanii fageenya hawaasummaa isaanii eeggachuuf yaalii tatamsa'ina koronaavaayirasii to'achuuf taasifamu keessatti gahee akka bahaniif hedduu hojjataa jiru. Fakkeenyaaf: Ofii adda baasuu (Self-isolating) jechuun mana keessa turuufi achi bahuu dhaabuu jechuudha. Kana jechuunis bahanii hojii, nama barnootaa ykn lafa namoonni itti wal gahan dhaqu dhaabuu jechuudha. Bakka danda'ameettis namni sababii shakkii qabuutiin adda ofi baasee tokkos waa bitachuuf illeen ala bahuun hinbarbaachisu. Dirqamaan manaa bahuun kan sirra jiraatu yoo ta'e ammoo, namoota biraa akka hinfaallee of eeggannoo taasisu qabaatta. Namoonni kamiyyu kan mallattoon koronaavayirasii irratti argame dafanii ofi adda baasuu qabaatu. Mallattoon koronaa kan akka qaama gubaa digrii sentigireedii 37.8 olii, qufaa walitti fufaa ykn afura baafachuuf rakkachuudha. Kanafuu namni mallattoolee kanneen irratti argameefi kan isa waliin mana tokko keessa jiraatan hundi adda ofi baasuun turuun barbaachisaadha. Namni mallaattoo dhukkubichaa qabuuf kutaa qilleensa gaarii itti argatu fi foddaan isaa saaqamu danda'u turuun miseensa maatii kaan irraa fagaate jiraachu barbaachisa. Kanaan alattis bilbilawwan yeroo muddamaa motummaa kennuun bilbiluun gorsaafi wallaansa fayyaa gaafachuun barbaachisaa ta'a. Tibba qofaatti bahamee turamuttis namoota caalaa saaxilamtoota ta'an kan akka dubartii ulfaa, maanguddoota ykn namoota rakkoo fayyaa qaban irraa meetira 2 fagaachuun barbaachisaadha. Hanga danda'ameettis kutaalee hunda qilleensi keessa akka bahuuf foddaafi karra saaquun ni gargaara. Harka ofii bishaaniif saamunaan yeroo baayyee dhiqachuun amma waan hunda caalaa gorfamuudha.	https://www.bbc.com/afaanoromoo/oduu-51880128
sports	'Seenaa akka hojjennuuf guutuu Afrikaa fi biyyoonni Arabaa nu deeggaru'-Leenjisaa Morookoo	"Leenjisaan Morookoo Waalid Reeguraay Waancaa Addunyaarratti seenaa hojjechuuf deeggarsa guutuu Afrikaa fi biyyoota Arabaa akka qabnu nan amana jedhan. Morookoon yoo Poorchugaaliin mo'atteef biyya yeroo jalqabaaf ardii Afrikaa irraa Waancaa Addunyaa irratti gara walakkaa xumuraati darbitu taati. Dabalataan Morookoon biyya uummata Islaamaa hedduu qabdu waancaa Kaataar qopheessite kana keessatti haftedha. ""Uummata Afrikaa fi Arabaa of duubaa qabna,'' jedhan leenjisichi. ''Waan kun gaarii tahee garuu jalqaba uummata Morookoof taphanna'' jedhan. Waancaa Addunyaa irratti gara nuusa xumuraatti darbuun Morookoof seenaa addaati. Biyyattiin kana dura al-tokko qofa sadarkaa kana irra kan geesse yoo tahu, kunis bara 1986 yeroo lammaffaaf Waancaa Addunyaa irratti yeroo hirmaatan ture. Daandiin Qilleensaa Morookoo balalii dabalataa torba ramaduun deeggartootni hedduun akka gara Kaataar deemuun biyya isaanii deeggaran gochaa jira. ''Biyyaa fi gareekoon baay'een boona'' jedhan leenjisichi tapha dursuun ibsa yoo kennan. ""Uummanni nuyiin of waamaa jira. Uummata Morookoo hundaa tokkoomsine. Kun maallaqaa fi waancaa kamirrayyuu caala garuu taphicha mo'achuuf qophiidha'' jedhan. ''Poorchugaaliif kabajaa guddaa qabna, taphattoota jajjaboo qabu garuu akka isaaniif qormaata taane isaanuu beeku,'' jedhan. Morookoon jalqabas garee ishee keessaa qabxii torban tokkoffaa taatee darbite. Booda Ispeen biyya carraa Waancaa Addunyaa Kaataar injifachuu qabdi jedhamtee turte mo'achuun nuusa xumuraatti darban. Biyyootni jajjaboon akka Biraazil  Kiroosheyaan mo'amuun dorgommicha keessaa yoo bahan Arjentiinaan Nezerlaandisiin mo'achuun darbite. Jarman garee ishee keessaallee darbuu hin dandeenye. Taphni jabaan Ingilaandii fi Faransaay gidduutti gaggeeffamus haalaan eegama. Kun garee Gaarez Saawuz Geetiif qormaata jabaa taha. Faransaay waancaa Addunyaa Raashiyaan bara 2018 mo'achuun ishee ni yaadatama."	https://www.bbc.com/afaanoromoo/articles/crg217y5gxvo
health	Fayyaa dubartootaa: Dubartiin waa'ee qaama saalaa ishee wantoota beekuu qabdu shan	"Waa'ee qaama hormaataa dubartootaa irratti jette jetteen dhugaa hin taane hedduutu miidiyaa hawaasummaarra deemu. Dubartiin tokko ilaalcha kana sirreessuuf hojii eegalteetti. Dr Jeen Gunter biyyoota Ameerikaa fi Kanaadaa keessatti waggoota 25'n darbaniif dhimma fayyaa dubartootaa irratti hojjechaa turte. Hojiishee kan eegalte namoota Chaayinaa keessatti qaama saalaa isaanii keessa killee galchuun wal'aanan falmuudhaani. Qaama walhormaataa keessa hanqaaquu(killee) kaa'uun yoo wal'aanan hormooniin akka hin daballe yookiin akka hin hir'anne gargaara jedhu. Akkasumallee marsaa laguu to'achuu fi maashaa fincaan to'atu deeggaruuf fayyadu kanneen jedhan sirrii miti jettee kaate Dr Gunter. Hanqaaquu qaama saalaa keessa kaa'uun biyya Chaayinaatti baay'inaan kan mul'atu yoo ta'u garuu mala aadaatiinis saayinsiitiin deggarsa hin qabu. Dubartiin tokko waa'ee qaama saalaa ishee wantoota beekuu qabdu shanan akka armaan gadiitti keesseetti Dr. Gunter. Vagina ykn fuchiin qaama gara keessaati- maashaa ujummoo ulaa gadameessaa qaama alaa waliin walquunnamsiisu jechuudha. Kan alarraa mul'atu 'vaalvaa' jedhama. Gunter jechoota kanneen adda baasanii beekuun dirqama jetti, jecha hin ibsine fayyadamuun sirrii akka hin taanes dubbatti. ''Maqaa qaamota hormaataa kunneen yoo sirriitti hin waamtu ta'e jecha safuu ykn qaanii akka ta'e agarsiisaa jirta jechuudha'' jetti Gunter. Akka Gunter jettutti qaamolee kunneen sirriitti waamuu dhabuun miidhaa xiinsammuu qofa osoo hin taane dhiibbaa fayyaas qaqqabsiisuu mala. Gunter ilaacha dubartoota qaama hormaata isaanii qulqulleessuuf jecha dawaa biraa fayyadaman jijjiiruuf waggaa 10 hojjetteetti. Vagina ykn fuchii qulqulleessuuf wanti alaa itti dabalamu tokkollee jiraachuu hin qabu jetti Gunter. ''Inni ofiinuu uumamaan of qulqulleessuu danda'a'' jette. Bishaannillee miidhaa qabaachuu dubbatti. Dhibeewwan saalqunnamtiin daddarban fiduuf carraa bana jetti. Qayyachuun ammoo waan hin malle qofa osoo hin taane gubachuuf saaxiluu danda'a. Kanaachi qaamagara alaa 'Vaalvaa' bishaaniin qulqulleessuun ni danda'ama. Seelonni 'vagina' sa'atii 96 keessatti of haaressu, kanaafuu yoo hubamanis dafanii fayyu jechuudha. Vagina ykn fuchiin baakteeriyaa bu'a qabeessa kan fayyummaasaa eeguuf uumamaan qaba. ''Sirni 'vagina microbiome' jedhamu baakteeriyaawwan hedduu kanneen fayyummaa isaa eegan hedduu uumamaan qaba'' jetti Gunter. Baakteeriyaa bu'a qabeessi qaamni walhormaataa dubartootaa uumamaan qabu kun naannoo isaatti asiidii gadi dhiisuudhaan baakteeriyaawwan balaa qaqqabsiisan qolata. Kanaafuu meeshaalee qoricha farra baakteeriyaa cuuphamaniin keessa qaama hormaataa dubartii miiccuun dhiibbaa qaba. Madaallii baakteeriyaa uumamaan jiruu eeguun barbaachisaadha. Dabalataan Gunter kan gorsitu dubartiin kamuu meeshaa rifeensa ittiin qoorfataniin qaama alaa dubartii akka hin qulqulleessine gorsiti. Sababni isaa gogaan naannwa sana jiru jiidha qabaachuu qaba waan ta'eef jetti. Dubartoonni wayita qaama saalaa isaaniirraa rifeensa haadanii fixan kan taajjabaa turte Gunter garuu balaa guddaa baata jetti. ""Wayita dibata dibdu yookiin ammoo rifeensa haaddu gogaa qaama saalaa miidhaa jirta. Qaamni muramuu ykn gogaan qunca'uu danda'a. Dhibeen biraa fiduu mala'' jetti Gunter. ''Rifeensi waa malee qaama saalaa irratti hin biqille. Sababa mataasaa qaba. Waan fayyaduuf qaba. Qaama hormaataa balaarraa kan eeguu fi hubamuu gogaa kan ittisuudha'' ''Tokko tokkoon rifeensa narvii qaama saal qunnamtii waliin walqabatee waan jiruuf kukkutuun walquunnamtii saalaa irrattis dhiibbaa guddaa qaba.'' Laguu ji'aa waggaa dheeraaf erga arganii fi daa'imman hedduu erga godhatanii booda oovaariin hanqaaquu oomishuu ni dhaaba, laguunis ni dhaabbata. Hormooniin hormaataaf fayyadu hir'achaa deema. Kun hunduu vagina ykn fuchii irraan dhiibbaa geessisa. Kanaafuu dubartoonni waan uumamaa kana beekanii of dhiphisuu dhiisuu qabu jetti Gunter."	https://www.bbc.com/afaanoromoo/oduu-50388984
politics	US garee hidhattootaa Huutii shororkeessaa jechuun labsuuf	US garee hidhattootaa Huutii kan Yaman keessa jiruun shororkeessaa jechuun labsuuf ta'uu beeksise. Gareen kun gama isaan US karoora kanaan yoo itti fufte biyya waraanaan miidhamte Yaman keessatti dhiyeessii deeggarsa namoomaatti danqaa akka ta'u doorsisaa jira. Ministirri haajaa alaa Ameerikaa Maayik Pompiyoon kaayyoon isaanii garee Huutii kan haleellaawan daangaa ce'uun namoota nagaarratti raawatamu, miidhama bu'uura misoomaafi geejiba galaanaaf gaafatamaa gochuudha jedhan. Labsiin kun ''gochoota badaa'' deeggartuu isaanii Iraan waliin godhamus ni hambisa jedhan.Ejensiiwwan gargaarsaa garuu naannolee sababa waraanaan miiliyoonotni beelaafa itti saaxilamanitti labsiin kun deeggarsi namoomaa akka hin qaqqabamne godhaa jechuun yaada US mormaa jiru. ''Kun ifatti badiisa dippiloomasiiti'' jedhu Pireezidantiin dhaabbata gargaarsa namoomaa idila addunyaa 'Rescue Committee' Deeviid Milibaand. Hoogganaan Huutii ammoo bulchiinsa Doonaald Tiraampiin shororkeessaa jedhaniiru. Bara 2015 irraa kaasee Yaman lola hammaataa biyyoota alaa hirmaachiseen goolamaa jirti. Huutiin Lixa biyyattii yoo to'atan gareen mootummaa Saawdiin durfamu ammoo to'annoo mootummaa Yaman pireezidant Abdirabbuuh Mansuur Hadii jabeessuuf yaalii godhamuun Yamaan akka malee miidhamaa jirti. Gartuun mootummaa biyyattii deeggaru deeggarsa dabalataa biyyoota akka US, UK fi Firaans kan argatan yoo ta'u Iraan ammoo hidhattoota Huutii Misaayela, Dirooniifi leenjiin deeggarti isa jedhamu ni haalti. Lola kanaan namootni 110,000 yoo du'an  rakkoo namoomaa hammaataan addunyaa kanaa akka dhalatu sababa ta'eera. Lammiileen biyyattii 80% ta'an deeggarsa namoomaa fi eegumsa barbaadu.Pompiiyoon Dilbata kaleessaa akka beeksisanitti muummeen haajaa alaa dhimma kana Koongireesiif ibsuun hidhattootni Huutii yeroon bulchiinsaa Tiraamp xumuramuu dura Amajjii 19 shororkeessaa jedhamee akka raggaasifamu yaadan. Gareen dur Ansar Allah(michuu rabbii) maqaa jedhuun beekamu kun tarree dhaabbilee shororkeessaa biyya alaa jalatti akka labsamudha karoorrii Pompiyoo. Hoogganoonni Huutii sadii Abdul Maliik al-Huutii, Abdul Kaliiq Badr al-Diin al-Huutiifi Abdullaah Yaahyaa al-Hakiim ammoo addatti shororkeessitoota addunyaa jedhamuun akka adda bahan yaadame. Labsiin kun garee hidhattootaa kana yakka dalageef gaafatmaa gochuun cinaatti Yaman walaba taatee nagaa qabaattee dhiibbaa Iraan jalaas baatee ollaa ishee waliin akka jiraattu gochuuf akka fayyadullee himan Pompiyoo'n. Haleellaa Mudde 30 buufata xiyyaaraa magaala Adenitti raawwatamee lubbuu namoota 27 galaafatee akka fakkeenyaarrus kaasaniiru Ministirri haajaa alaa Ameerikaa kun. Mootummaa Yamaniif Saawdiin haleellaan kun hidhattoota Huutiin raawwatame jedhaniis garichi himannaa kana haaleera. Hoogganaan Huutii Mohaammad Alii al-Huutii deebii gama tiwiitariin kennaniin''Ameerikaan madda shororkeessumaati, imammatni bulchiinsa Tiraamp shororkeessaadha, gochi isaas shororkeessummaadha. Uummata Yamaniif dhimma isaanii miti kaayyoon isaa ajjeessuufi beelessuu waan ta'eef'' jedhan	https://www.bbc.com/afaanoromoo/oduu-55624219
entertainment	Giiftii Elizaabet II: Jireenyashee suuraaleen	Giiftiin Elizaabet 2ffaa jireenyishee guutuu uummata duraa kan dhokate hin turre. Daa'imummaarraa qabee hanga bara bulchiinsashee Biriteenitti dheeraa tahetti suuraaleen ilaalla. Suuraaleen hundi mirga abbentaa qabu.	https://www.bbc.com/afaanoromoo/oduu-60600749
entertainment	Awustiraaliyaatti gosti qurxummii 'whales' karaa dogoggoruun laga naachaa lixan	Awustiraaliyaatti gosti qurxummii garmalee guddaa tahe 'humpback whale' jedhamu, karaarraa maqee bishaan naachonni itti heddummaatan lixe jennaan, angawootni qarqaarsa goochaafii jiru. Qurxummiin kun laga kutaa biyyaa Northeen territory keessatti argamutti kiloomeetira 30 daandirraa gore jedhan. 'Whale' fi lubbu-qabeeyyiin bishaan keessaa kaan, godaansa waggaa waggaan taasisan kana irratti, muraasni isaanii ''karaarraa maqan,'' jedhu ogeeyyiin. 'Weelonni' lama laga keessaa daakuun kara galaanaatti kan bahan yoo tahu, gosti qurxummii kanaa tokko ammallee achi keessa hafeera. Taateen weelonni bishaan naachi akkaan itti baayyatutti argamuun isaanii inni kun Awustiraaliyaatti kan jalqabaati. Guddina weelichaarraa kan kahe (meetira 16 dheerata), naachonni qurxummii kana jeequ yookaan miidhaa irraan gahu jedhamee hin eegamu. Haatahu malee, tarii yoo qurxummiin kun bishaan gadifageenya hinqabne keessatti yoo rakkate, isa sodaachisuu mala. Namoonni naannichaa dhiyeenya laga kanaa jiraatanis, weelota kanneen bishaan keessatti arguun guddoo ajaa'ibsifataniiru. Saayintisiin sirnakkoo Carole Palmer jedhamtu akka jettutti, qurxummiiwwaan kunniin karaarraa maquun maaliif lagicha akka seenan ogeeyyiinillee bitaa itti galeera. Garuu akka tilmaamanitti qurxummiiwwan kunniin gara kibba Antaarkitikaatti godaanaa turan, garuu dogongoraan yaa'a lagaatti goruun otoo hin beekiin iddoo fagootti isaa geesse. Weelonni wagga waggaan ho'a barbaacha bishaan qarqara Awustiraaliyaa jirutti godaananii ilmoolee dhalu. Achis nyaata barbaacha ammoo gara Antaarkitikaatti deebi'anii godaanu. Daandii gara galaanaatti jiru qajeelchuuf yookaan banaa gochuuf, lagicharra bidiruun akka hin imalle dhorkameera. Abdiin jiru qurxummiin guddaan kun ofumaa daakuun akka achi keessaa bahudha. Haatahu malee qurxummichi galaanarraa kiloomeetira 20 fagaachuun, naannoo bishaan gadifageenya qabutti argama. Angawoonni qurxummii kana achi keessaa baasuuf, maloota garagaraa yaalaa jiru - kanneen akka sagalee guddaa dhageessisuun akkasumas sagalee gosota qurxummii kanaa amma dura waraabamee jiru taphachiisuun yaalii gochaa jiru. ''Hojii rakkisaa tahedha, haatahu malee namuu haala danda'uun kana milkeessuuf carraaqaa jira jette,'' Carole Palmer.	https://www.bbc.com/afaanoromoo/oduu-54153187
sports	European Super League: Kilaboonni Ingiliiz jaha Suppar Liigii Awurooppaa keessaa godaanan	Kilaboonni Pirimeer Liigii jaha kanneen Suppar Liigii Awurooppaarratti hirmaanna jedhan hunduu, dorgommicha keessaa bahan. Maanchistar Siitiin kilaboota bahan keessaa isa jalqabaa oggaa tahu, Cheelsiin ammoo dorgommicha keessaa bahuuf kan isaan dandeessisu dokimantii qopheessaniiru. Kanneen hafa afur - Arsenaal, Liivarpuul, Maanchistar Yunaayitidiifi Totanihaam - haala walfakkaatuun keessaa godaananiiru. Suppar Liig ''sadarkaalee barbaachisan'' irra deebiin ilaaluun pirojekticha ni midhaassina jedheera. Garee 12n kan ijaarame Suppar Liig guyyaa Dilbataa hundeeffamuusaa erga beeksiseen booda, asiifi achii mormii guddaa irra buusan. Maanchistar Siitiin akka mirkaneessetti ''Suppar Liig keessaa godaanuuf haala barbaachisu ifatti jalqabeera.'' Livarpuul gamasaaniitiin liigii citee adda bahe kana keessaa hirmaannaa qaban adda kutuusaanii beeksisaniiru. Maan Yunaayitid ammoo ''yaada deeggartoota keenyaa, mootummaa UK fi qaamolee dhimmichi ilaallatu kaan sirriitti erga caqasnee booda,'' murtoo keessaa bahuu akka murteessan himan. Arsenaal ammoo xalayaa barreesseen deeggartoota isaa dhiifama gaafachuun ''dogoggora hojjenne'' jedhan. Kanaanis yaada deeggartoota isaaniifi hawaasa kubbaa miilaa caqasuun, keessaa bahuuf murteessuu ibse. Durataa'aan Totanihaam Daani'el Liivaay, kilabni isaanii ''yaaddoo fi aarii'' murteen dabre uumeen gaabbuusaanii himan. Kilabni Cheelsii ammoo ''garee dhuma torban dabre keessatti makaman keessaa bahuuf, haaldureewwan jira eegaluusaa,'' mirkaneesse. Pireezidantii Uefa Aleksandar Ceferin murtoo kilaboonni keessaa bahuuf fudhatan akka simatan himuun, kilaboonni kunniin dorgommii kanaaf qofa osoo hin taane, Awurooppaa maraaf waanta gumaachan guddaa qabu jedhan. ''Amma wanti murteessaan gara fuulduraa mil'achuudha. Tapha kanaaf miira tokkummaa duraan qabu uumuufi gara fuulduraa imaluudha.'' Minisitirri Muummee UK Boris Joonsan ergaa Twitter gubbaa maxxansaniin: ''Oduu kaleessa galgala dhageenye nan simadha. Kuni deeggartoota kubbaa miilaa, kilabootaafi hawaasa biyyattii keessa jiraniif bu'aa isa sirriidha. Tapha biyyaaleessaa keenya jaalannu kanaaf, eegumsa gochuu itti fufuu qabna,'' jedhan. Suppar Liigiin Awurooppaa ibsa baaseen waan jedhe: ''Haala amma jiruun piroojekticha irra deebiin ilaaluuf sadarkaalee barbaachisan ni qoranna. [Galmisaas] deeggartoonni kubbaa miilaa akka itti bohaaraniifi hawaasni kubbaa miilaas kanfaltii isaaf malu akka argatu gochuufi.'' Kilaboonni Ingiliiz 'gurguddoo jaha' jedhaman, Ispeenirraa ammoo Atileetikoo Maadrid, Baarseloonaafi Riyaal Maadrid; akkasumas Xaaliyaan irraa AC Miilaan, Inter Milaan fi Juventus, kilaboota liigii adda citee bahe kana keessa kanneen hirmaachuuf karoorfatanidha. Kanaanis dorgommii guyyoota gidduu torbee hundeessuu ture kaayyoon jaraa. Karoorri kunis deeggartoota, anga'oota kubbaa miilaa, qondaaltota mootummaa Awurooppaa keessa jiraniin hadheeffatamee mormame. Deeggartoonni 1,000 tahan istaadiyemii Cheelsii kan tahe Stamford Bridge fuulduratti, tapha gareensaanii Biraayitan wajjin qabu dursanii walitti qabamuun, mormii dhageessisaa turan. Kilaboonni gurguddoon 12 tahan waliigaltee liigicha hundeessuu yoo mallatteessan isaan keessaa jaha kilaboota Piriimer Liigii Ingiliziiti. Arsenaal, Cheelsii, Liiverpuul, Maanchister Siitii, Maanchister Yuunaayitidii fi Tootenihaam yoo tahan kaan ammoo AC Miilaan, Atileetiikoo Maadird, Inter Miilaan, Baarseloonaa, Yuventus fi Riyaal Maadirididha. Kilaboonni liigicha hundeessan guyyoota torban gidduutti dorgommicha gaggeessuu kan barbaadan yoo tahu, liigii biyyaalessaa keessa jiran keessattis itti fufuun dorgomu. Suupper Liigiin Awurooppaa kun garee 20 of keessatti qabata jedhamee yaadame. Kilaboota liigicha hundeessan 12 fi sadii ammoo amma itti dabalamu jedhamee kan eegamudha. 15n isaanii miseensota dhaabbataa yoo tahan, dorgommicha keessaa qabxii xiqqaa yoo fidanis gadi bu'uu hin danda'an. Miseensonni shan kaan ammoo dorgommii wagga waggaan gaggeeffamuun dorgommichaaf darbuun itti dabalamu. Dorgommiin haaraan kun Shaampiyoonsi Liigii amma gaggeeffamu kan morkatu yoo tahu, addunyaa irratti dorgommii kilaboota gurguddaa isa ol aanaa taha jedhama.	https://www.bbc.com/afaanoromoo/isportii-56817970
health	Fayyaa: Lilmoon ulfa ittisu dhiiraaf yeroo jalqabaaf qophaa'e milkaa'aa laata?	"Hindi mala ulfa ittisuu lilmoo dhiiraaf kennamu akka addunyaatti kan jalqabaati jedhamu jalqabuuf jirti. Haata'u malee, dhimma kana ilaalchisee gaaffileen deebi'uu qaban ammallee akkuma gaafatamaa jiranitti jiru. Yeroo dheeraatiif dhiironni malawwan ulfa ittisuu lama qofaa fayyadamaa turaniiru. Isaanis mala kondomii fayyadamuufi mala baqaqsanii wallaanuu 'vaazektoomii' jedhamu ujummoo ittiin sanyiin dhiiraa (ispermiin) gara qaama saalaa dhiiraatti darbu cufuunidha. Kunniin mala ulfa ittisuu dhiiraa qoricha liqimsuufi laanqessaa (jeel) ammallee hojiirra ni jiru. Haata'u malee, mala ulfa ittisuu kan dhiiraa marfeen/lilmeen kennamu addunyaatti isa jalqabaati jedhame jalqabuuf akka jirtu Hindiin beeksisaa jirti. Milkaa'uu danda'u ta'aa laata? Ogeessa baayoomedikaal injiinar kan ta'aniifi ofitti amanamummaan kan yaadan Suujay Guhaa jedhamantu qorannoo kana gaggeessaa ture. Ogeessi dhaabbata Deelhii keessatti argamu keessa hojjetuufi umuriin isaa ganna 78 ta'e kun, qoricha marfeen/lilmeen kennamu qopheessan. Marfeen kun takkaadhuma karaa ujummoo sanyii dhiiraa (ispermii) cidhaanirraa fuudhee gara qaama saalaa dhiiraa geessurratti kan kennamu yoo ta'u, mala salphaa akka dhukkubbiin namatti hin dhaga'amne (anesteezyiyaa) naannoo qaama sana qofaaf gargaaramuun kennama. Oduu biroo kana waliin walitti dhiyaatan dubbifadhaa: Qorattoonni akka jedhanitti, malli ittisa ulfaa yeroo dheeraa turu kun akka warra kaanii hormoonii kan hin taane yoo ta'u waggoota 13tiif bu'a qabeessa ta'ee tura. Waggootaaf erga namarratti yalamee booda, qorichi maqaan isaa Risug jedhamu qophaa'eera. Risug jechuun ammoo gabaajee 'reversible inhibition of sperm under guidance' ta'uu isaati. Yaaliin qoricha kanaa kutaan lamaffaa ammoo marfee laanqessaa (jeelii) waliin walitti makamuun kan duraan ulfa ittisuuf fudhatame duuba deebisuun akka dhiirri dhala godhachuu danda'u kan dandeesisudha. Kun hanga ammaatti namarratti yaalamuu baatus lubbu-qabeeyyii biroorratti yaalamuun milkaa'eera. Malli ulfa ittisuu kun akka warra qaama saalaatti godhatamaniitti dhukkuboota karaa saalqunnamtiitiin daddarban hin ittisu. ""Malli ulfa ittisuu dhiiraaf qopha'e kun sadarkaa idil-addunyaatti isa ol aanaa ta'a. Naga qabeessa, bu'a qabeessaafi kan yeroo dheeraa turudha. Yeroo dhiyoo keessatti omishamuudhaaf qulqullaa'ee baha jennee abdanna,"" jedhan Mana Maree Qorannoo Fayyaa Hindiitti dursaan garee qorannoo qorichaa RS Shaarmaa. Malli ulfa ittisuu dhiiraa kun dhuguma yeroo hin barbaadamnetti duuba deebisuun dhala godhachuun ni danda'amaa kan jedhurratti gaaffileen ni jiru. ""Mala ulfa ittisuu kana yeroo dhala argachuu barbaadanitti duuba deebisuu danda'amuu ilaalchisee qorannoo bal'aa taasisuu barbaada ammall. Qoricha kana yeroo barbaadametti dhaabuu ykn duuba deebisuu danda'uun isaa akka malli ulfa ittisuu kun bu'a qabeessa ta'uuf murteessaadha,"" jedhan Yunvarsiitii waashingiteennitti qorataan sirana fayyaa walhormaataa Mikaa'el Iskiiner. Dr. Guhaan kanarratti walii ni gala. ""Ammatti duuba deebisuurratti milkoofneerra jennee afaan guutuun hin dubbannu garuu erga nama irratti yaalamee booda akka milkaa'u nan amana. Sadarkaa ammaa kanarratti qorichi kun vaasektoomiirratti fooyya'insa akka qabatee dhufetti ilaalamuu wayya. Dhiirota irratti dhukkubbii/godaannnisa hin qabaatu, akkasumas  wallaansi baqaqqasanii hodhuun hin jiraatu,"" jedhu. Jalqaba bara kanaarra Dr. Shaarmaan waan qorannoo qoricha kanaarratti argatan maxxansanii turan. Dhiirota 139  fuudhan keessaa kunneen umuriin isaanii 41 gadi ta'eefi yoo xiqqaate ijoollee lama qaban marfeen tokko tokko kennameefi ji'oota ja'aaf hordofamaa turan. Dhiirota 139 kana keessaa haadhotiin warraa 133n isaanii saal-qunnamtii dhorkaafi of-eeggannoo tokko malee taasisaniin boodallee hin ulfoofne. Qorichi kun namoota ja'an hafaniif hojjechuu dadhabuun isaa ammoo sababa marfee keessaa ""dhimmisuun"", ykn ammoo ujummoon sanyii kormaa/ispermii baatu urataa qabaachuu akka malu agarsiisa bu'aan qorannoo kanaa. Haata'u malee akka qorattoota tokko tokkootti dhimmi kun ammallee qorannoo dabalataafi qulqulluu ta'e barbaada. Yunvarsiitii Oof Waashingiteen, Mana Barumsaa Fayyaatti piroofeara fayyaa kan ta'an Isteefenii Peej hanqinni milkaa'ina qoricha kanaa xiqqaa miti jedhan. ""Miidhaa maddee qabaachuufi hanqina qabaachuun isaa mala vaasektoomiiraa adda isa hin taasisu. Ragaan dabalataa hedduun ni barbaachisa,"" jedhan Pirof. Peej. Walumaa galatti, qorannoon barbaachisaa ta'e yaalii sadaffaan taasifame ""poozetiiviidah"", garuu lakkoofsi namoota fedhaan qorannoo keeatti hirmaatan 139 murtaa'aafi yeroon turtii hordoffii (ji'a ja'aa) ""akka istaandaardiiwwan jiru jedhamanitti yoo ilaalamu dheeraa miti."" ""Kanaaf, qorichi argame kun waan gara fuula duraatti tarkaanfachiisudha garuu gabaa guddaa jiru keessatti tapha kan jijjiirudha jedhamee hin fudhatamu,"" jetti. Qorattoonni Hindii akka jedhanitti Risug yaalii dhala namaarratti marsaa sadiin taasifame kan namoota fedhii isaaniirratti hundaa'e 500 ta'an hirmaachiseen mirkanaa'eera. Qorannoo bara 1990 moota keessa jalqabee turtii waggoota 30'ttti dhiyaatuuf gaggeeffame kanaan malli ulfa ittisuu bu'a qabeessa ta'e argameera jedhu. Lilmoon kun gatiin isaas salphaa kan ta'eefi ulfa ittisuudhaan ammoo kan yeroo dheeraa turudha jedhu. Namoonni fedhiin qorannoo kana keessatti hirmaatan fedhiifi kaka'umsi saalqunamtii isaan qaban akka hin hir'atiiniifi miidhaan maddee guddaa ta'e akka isaan hin mudatiin dubbatu jedha Qaamni mootummaa Hindiitti qoricha to'atu akka qorichi kun omishamuun gurgurtaaf ummataaf dhiyaatuuf hayyama ni kenna edhamee eegama. Filannoo mala ulfa ittisuu kan dhiiraa bu'a qabeessa ta'e qabaachuuf amma yeroo isaati. Waggoota hedduuf, ulfa hin karoorfamneen dubartoonni ba'aa guddaa baataa turaniiru. Qorannoon yeroo ammaa garri caalaan malawwan ulfa ittisuu kan dhiiraa irratti xiyyeeffatee hojjetama jira. Waggaa 60 dura malli uolfa ittisuu qoricha liqimsaa (kininii)  dubartootaas US keessatti jalqabe, yeroo ammaa filannoowwan kudhanii ol ta'an mala ulfa hin barbaachifne ittisuu dubartoonni fayyadaman akka kiniinii, marfeefi kanneen biroo fayyadamuu danda'aniiru. Qorannoon qorichi dhiirota irratti Dr. Guhaan taaisaa jiru kun deggersa dhaabbilee gara garaatiin US fi Awurooppaa keessatti yaaliin akka irratti gaggeeffamu taasifamaa jira. Biyya akka Hindii ol-aantummaan dhiirotaa keessatti cimaa ta'e keessatti mala ulfa ittisuu dhiirri fayyadamu baayyee gadi aanaadha.  Akka ragaan mirkanaa'e agarsiisutti, dhiraasaafi niitiin %90 ol ta'an kondomii hin fayyadaman. Malli ulfa ittisuu dhiirotaa baqasanii wallaanuun vaazektoomii jedhamus baayyee gadi aanaadha biyyattii keessatti. Malli ulfa ittisuu baayyee beekamaan garuu dubartoota akka dhala hin godhanne taasisuudha. Qorattoonni ilaalchawwan turan guutummaa addunyaatti ni jijiirama jedhanii amanu. ""Ilaalchi akka addunyaatti jijjiiramaa jira. Sababoota dhiironni mala ulfa ittisuu keessatti hin hirmaanneef filannoowwan hedduun waan hin turreef. Galmi kana irratti hojjechuu filannoo malawwan ulfa ittisuu dhiirotaaf jiru baayyisuudha. Yoo filannoowwan akkasii jiraatan qofadha kan dhiironni qooda isaanirraa eegamu bahuudhaan bahaa haadha warraa isaanii kan isaan salphisuufii danda'an,"" jetti Peej. Qorichi dhiiraaf qophaa'aa jiru Risug jedhamu kun mala ulfa ittisuu dhiiraa milkii qabeessa ta'uu isaa bullee ilaalla."	https://www.bbc.com/afaanoromoo/oduu-50724744
entertainment	Itoophiyaa: Gurgurtaa muuziqaa Youtube irraafi yaaddoo mirga abbummaa	"Muuziqaas ta'ee hojiiwwan aartii biroo aadaafi duudhaa hawaasaa beeksisuu, dhalootarraa dhalootatti akka darbu gochuun cinaatti kanneen hojicharratti bobba'aniifimmoo madda galii jiruuti. Aartiiwwan kanneen keessaa muuziqaan hordoftoota hedduu kan qabuufi sirboota waltajjiiwwan irratti sirbaman, kan kaasseettiidhaafi CDn gurgguraman keessa darbee amma yeroo gabaa dijitaalawaarra gaheera. Ofii yeroo artistoonni hojiilee aartii kanarratti bobba'an rakkoowwan akkamii keessa darbanii as gahan? Hojiilee kanneenirraa eenyutu fayyadamaahoo ture? Dhiibbaan copright(mirgi abbummaa) eegamuu dhabuun fide maali? Ogeessota dubbisneerra. Obbo Daawit Yifruu ogeessa muuziqaa yoo ta'an namoota wagggoota 40 darbaniif hojiilee aartii kana keessatti hirmaachaa turan, akkasumas mirgi abbummaa  hojiilee kalaqa aartii akka kabajamuuf hojjechaa turanidha. Yeroo ammaattis pirezdaantii waldaalee seektara muziqaa Itoophiyaa ta'uun hojjechaa kan jiran yoo ta'u, seerri copyright (mirgi abbummaa kalaqaa) akka bahee hojiirra ooluuf  namoota tumsaa turan keessaati. ""Mirgi abbummaa kalaqaa kun Itoophiyaatti kan labsame bara 1996 ture. Seerri kun akka bahuuf sababa kan ta'e namoonni hojiiwwan kalaqa aartii irratti bobba'an sababa mirgi abbumaa kalaqaa isaanii hin eegamneef gara hiyyummaatti seenuu isaanitiini,"" jedhan. Dhiibbaa ogeessotni aartii taasisaniin mirga abbummaa kalaqaa kana eegsisuuf bara 1996 kan bahe ' Waajjira Qabeenya Kalaqaa Sammuu' jedhamudha. Labsiin 410/96, kan dhimma abbummaa kalaqa sammuufi isaan hidhata qaban irratti fuullefate bahes namoota hojii aartii keessatti gatii dadhabbii isaanii argachuu dhabaniif abdii gaarii kan fide ture. Hojiilee aartii kana keessatti qindeessitoonni walaloo, yeedaloofi kanneen sagaleedhaan weellisan ammoo warra barootaaf miidhamaa turanidha, jedhu Obbo Daawwit. ""Qaamni muuziqaa maxxansu si'a tokko nama weellisu kan walaloofi yeedalootiif maallaqa nikanfala. Saniin booda wagga 40 fi 50 warruma muuziqaa qindeesse sanatu fayyadama. Kun hojii aartiis ajjeessaa deeme. Namni akka waan haaraa hin kalaqne onnee dhabsiisaa ture,"" jedhan. Sababa mirgi abbummaa kalaqa sammuu (Copyright) hin eegamneef jecha waggggoota 40 darbe namoonni muuziqaa hiyyummaa keessaa akka hin baane ta'aniirus jedhan. Hojiileen aartii erga gara dijitaalaatti jijjiiramanii daldalliifi galiin karaa internetiin tahaa dhufeera. Hojii daldala karaa Youtube tiin taasifamu kana keessatti waggoota 10'n kan dabarse dhaabbanni 'Hop Entertainment' dhaabbilee hojiiwwan aartii kana namootarraa bitanii karaa Youtube gurguran keessaati. Hoji Gagggeessaan dhaabbatichaa Obbo Saamu'eel Kabbadaa, hojiin daldala muuziqaa karaa Youtube taasifamu kun roorroo artistootarra gahaa tureef aara galfii kan fidedha jedhu. ""Duraan artistoonni viidiyoo muuziqaa hojjetan irraa hanga baasii isaanituu deebifachuu dadhabuutti gahu ture. Amma erga gurggurtaan karaa Youtube kun jalqabee garuu artistoonni sirba qeenxee tokko irraa galii hanga miiliyoona tokkoofi walakkaa kan argatantu jira,"" jedhan. Dhaabbanni Hop Entertainment kun daawwattoota hedduu (Subscribers) waan qabuuf artistoonni biyyoota ollaas kara dhaabbatichaa sirboota isaanii gadhiisuu wana jalqabaniif maqaa gaarii biyyaatiifis gumaachaa jiraachuu eeran. ""Wellistoonni biyyoota akka Jibuutii, Keeniyaa, Naayijeeriyaa, Ruwaandaa, Eertiraafi Somaaliyaa karaa chaanaalii keenyaa muuziqaa isaanii fe'atu. Lammiileen Itoophiyaa biyyoota alaa jiraatanis sirboota boiyya keessaa salphaatti akka argataniif carraa gaarii uumeras"" jedhan. Itoophiyaa keessa dhaabbileen gurgurtaa hojiilee aartii karaa dijitaalaa gochaa jiran Hop Entertainment, Minew Shewa, Golden fa'i ijoo yoo ta'an kanneen biroos hedduutu jiru. Arstitoonni hojiiwwan aartii isaanii dhaabbilee kara dijitaalaa gurguraniif wayita dhiheessan kaffaltiin karaa lamaan raawwatama. Waliigaltee dhaabbileen akka Hop Entertainment kan sirboota gadhiisan Youtube waliin raawwataniin beeksisa sirbicharratti ilaalamurraa galii argamu harka 45 Youtube harka 55 ammoo dhaabbata sirbicha maxxanseef oola. Dhaabbanni sirbicha maxxanse kun galii harka 55 gurgurtaa irraa argame kana ji'a jaha jahaan weellisaa sana waliin qixa qooddatu jechuudha. Toftaan kaffaltii inni lammaffaan dhaabbanni hojii aartii Youtube irratti fe'u kun waliigalteedhaan abbaa hojii aartii sanarraa dursee bituudhaan Youtube irratti fe'ee galii isaa dhaabbatichumaaf gala jechuudha. Galiin Youtube irraa argamu kun ji'oota jaha jahaan kan raawwatamu yoo ta'u, hanga sirbichi Youtube irratti laalamuu dhaabutti kan adda citus miti. Hojiiwwan aarti Youtube irratti fe'aman kaffaltiin isaa kan olka'uufi gadi bu'u baayyina nama Youtube irratti ilaalee qofaan osoo hin taane, beeksisa sirbicha irratti gadhiifamurratti kan hundaa'edha jedhu Obbo Saamu'eel. Youtube'n hojiiwwan aartiifi kanneen biroo toora isaarratti lakkifamanirratti seerota ciccimoo qaba jedhu namoonni hojii kanarratti hirmaatan. Qabeenya namni yookan dhaabbatni tokko toora Youtube irratti fe'e namni biraa Youtube mataa isaarratti yoo fe'es  dhaabbatichi mirga abbaa qabeenyummaa nama jalqaba galmeessee sana waan beekuuf nigaafata jedhan Obbo Saamu'eel. ""Yeroo tokko tokko artistoonni chaanaalii biraatti kennanni yeroo waliigaluu didan nubira fidu. Nuti yeroo feenu copyright nun dabarsu. Youtube'n battaluma imeelii siif ergee viidiyoo ati feete sana achirraa dhabamsiisa,"" jedhan. Namootni yookan dhaabbilee Youtube banatan hundaaf Youtube'n kanfaltii hin raawwatu. Chaanaaliin tokko kaffaltii argachuu jalqabuuf (Monitized) ta'uuf namoota duukaa bu'an (Subscribers) kuma tokkoofi si'a 10,000 irra deddeebiin daawwatamuu(Total Viewtimes) gaafata. Hanga ulaagaa kana guututti dhaabbanni Youtube dhimma namni qabeenya namaa maxxansu baayyee waan hin dhimmamneef namoonni Youtube irraa buusanii chaanaalii ofii irratti fe'an namoota ulaagaa kana hin guunnedha jedhan Obbo Saamu'eel. Erga gabaan dijitaalaa kun dhufee artistoonni hojiin isaanii hayyama isaanitiin ala hatamee Youtube irratti nujalaa fe'ame yoo jedhan nidhagahama. Tibba kanas sirbi weellisaa Keekiyyaa Badhaadhaa 'Dhugaa Baasi"" jedhu hayyama isaatiin ala akka Youtube irratti jalaa gadhiifame himamaa ture. Namni hojii daldala Youtube irratti muuxannoo qaban Obbo Saamu'eel Kabbadaa  dhimmoonni akkanaa salphaatti waan furamanidha jedhu. ""Namni abbaa qabeenyaa ta'e sun email Youtube dhaaf nibarreessa. Youtube'n nama jalqaba sirbicha fe'e sana email dhaan gaafatee qulqulleessa. "" Yoo namni jalqaba gadhiise sun guyyoota 30 keessatti deebii hin kennine nama iyyate sanaaf hayyama dabarsa. Tari osoo namni jalqabaa suni galii itti argateerayyuu ta'ee Youtube waliigaltee nama jalqabaa sanarraa deebisee abbaa qabeenyaa sanaaf kanfala,"" jedhan. Gabaan karaa Youtube kun galii artistootaa guddisaa jiraachuufi rakkoo copright geessisaa tures waan salphiseef gabaan isaa haalan dabalaa jiraachuutu himama."	https://www.bbc.com/afaanoromoo/oduu-52764325
sports	Maan Yunaayitid dolaara mil. 100tti siquun Antoonii Ayaaksirraa fudhate	Maanchester Yuunaayitid maallaqa paawondii miliyoona 85tti [$100 mil] siqu baasuun  Antoonii Ayaaksi irraa mallatteesisuuf waliigale. Jalqaba kaffaaltii paawondii miliiyona 80 kaffaluun kan hafe miliyoona 4.25 tahu ammoo gahumsi taphatichaa ilaalamuun kan dabalamu taha. Antooniin gara Maanchister Yuunaayitiditti imaluun sa’a 48 keessatti qorannoo medikaalaa isaa xumura jedhamee eegama. Antooniin Pool Poogbaa fi Haarii Maguweeritti aanuun taphataa qaalii Yuunaayitid tahuu isaati. Yuunaayitid Pool Poogbaa Juvantas irraa yeroo mallatteesise paawondii miliyoona 89.5 kaffale. Antooniin lammii Biraazil yoo tahu erga bara 2020 Saa’oo Pooloo irraa Ayaaksi galee taphoota 82 irratti galchii 25 fi kubba galchii taate ammo 22 mijeessee kenneera. Leenjisaa Yuunaayitid ammaa Erik Ten Haag jalatti kan leenji’aa ture Antooniin biyya isaa Biraaziliif bara 2021 keessa tapha jalqabaa taasisee taphoota sagal irratti galchii lama lakkoofsiseera. Antooniin taphoota Shaampiyoonsi Liigii 11 irratti galchii torba keessaa qooda qaba. Seenaa Piriimer Liigii Ingiliz keessattis taphataa gatii qaaliin mallatteesse arfaffaa taha jechuudha. Kunis Pool Poogbaa, Roomelu Lukaakuu yeroo Intermiilaan irraa Cheelsii galee fi Jaak Giriiliishitti aanuuni. Yuunaayitid tapha Piriimer Liigiif Kamisa dhuftu gara Leester Siitii imala. Antooniin eeyyama hojii hagasitti waan hin xumurreef tapha kanaaf waan gahu miti. Yuunaayitid bara kana taphataa shanaffaa mallattesisuu isaati. Kiristaan Eriksen, Melashiyaa, Maartinezii fi Kaasemiiroon kilabichatti makamaniiru. Ayaaksi irraa Antoonii fi Maartinez leenjisaa isaanii duraanii Eruk Ten Haag waliin Yuunaayitiditti makaman. Roonaaldoon ergisaanis tahu kilabicha keessaa bahu mala jedhama. Miirri Roonaaldoo miira taphattoota kaanii kutaa uffannaatti jeeqaa akka jiru himama. Erik Ten Haag Roonaaldoo fi Haarii Maguweer taa’umsa jijjiirraa irra kaa’uun taphoota lamaan injifatan lamaan darban eegalan. Antooniin miila bitaan taphata. Fuldura gama mirgaa irraan gara keessatti galuun taphachuun beekama. Saffisa guddaa qaba. Kubba mijeessee kennuun beekama. Jabaatee hojjechuunis waan beekamuuf Erik Teen taphaticha haalaan barbaadan. Erga Bireentifoordiin 4 fi 0’n mo’amanii Erik Ten haag taphattoota isaanii guyyaa boqonnaa haquun KM13.5 akka fiigan ajajan. Ofiis walumaan fiiguun adabicha fudhatan. Kun ammoo taphattootni garee faallaa taphattoota Yuunaayitid caalaa dirree keessatti bakka bal’aa waan haguuganii fi fiiganiif. Antooniin haala Kanaan Erik Ten haag jalatti hojjechuun beekama. Gaaffiin jiru dhufaatiin Antoonii haala taphaa [Lineup] Yuunaayitid akka jijjiramu godhamoo taphataan	https://www.bbc.com/afaanoromoo/articles/c3g1pnx20d3o
health	Koronaavaayiras: Dr Reek Maachaar dabalatee aanga'ooni Suudaan Kibbaa hedduun Covid-19n qabaman	Pirezidaantii Itti-aanaa Sudaan Kibbaa Dr Reek Maachaariifi haadha warraa isaanii  Angeliinaa Teenii dabalatee aanga'oonni mootummaa olaanoon biyyattii COVID-19n qabaman. Dr Reek Maachaar haasaa Birodkaastiingii Korporashinii biyyattii irratti taasisaniin, ''Ana dabalatee miseensoonni taaski foorsii ittisa koronaavaayirasii ol-aanoo biroo hedduun vaayirasichaan qabamaniiru,'' jedhan. Aanga'oonni kunneen akka qorataman kan taasifamees, miseensi taask forsichaa tokko vaayirasichaan qabamunsaawaan mirkanaa'eef jedhan Dr. Reek Machaar. Miseensota taaksi foorsii vaayirasichaan qabamuun isaanii mirkanaa'e biroo  ammaaf maqaa isaanii eeruun hin barbaachisu jedhan. Ministira ittisa biyyaa kan taate haadha warraa isaanii, Angeliinaa Teenii dabalatee hojjetoonni waajira ittaanaa pirezedaantii hedduus vaayirasichaan qabamuu isaanii ibsaniiru. Bu'aan qorannoo missnsoota hafanii gutummaatti  boruutti kan baramu ta'uu himuun, Ministirri Fayyaa garuu vaayirasichaarraa bilasa ta'ushee dubbataniiru. Namoonni vaayirasichi irratti argame hundinuu fayyaan isaanii haala gaariirra jira kan jedhan Dr. Reek Maachaar, hanga hakiimiin hordoffii taasisuun akka bahuu dandeenyu  mirkanneessuutti mana keessatti adda of baasuun kan turru ta'a jedhan. Kana malees, eegdoonniifi hojjattoonni waajira isaanii hedduunis vaayirasichaan qabamuunsaan waan mirkannaa'eef akka of eegannoon taaasisuun tatamsa'ina vaayirasichaa  ittisuu keessatti  gaheesaanii bahaniif itti himama jedhaniiru. Haaluma kanaanis manni jireenyaa isaanii gutummaatti adda baafamuun akka turuu himaniiru. Dr Reek Maachaar kana dura Ebla 27 qoratamanii koronaavaayirasiirraa bilisa ta’uunsaanii madddeen himaniiru. Walumaagalatti Sudaan Kibbaa keessatti lakkoofsi namoota koronaavaayirasiin irrratti argamuun mirkanaa'e 347 yoo ta'u, kanneen dhibee kanaan lubbuun isaanii darbe ammoo shan.	https://www.bbc.com/afaanoromoo/oduu-52716979
sports	Jijjiirraa taphattootan maqaan Liingaard, Maadisan, Kawulibaalii, Eriksan, Poogba, Roodiriigeez ka'aa jira	"Maanchister Yuunaayitid taphataa Leestar Siitii Jeems Maadisan kan ganna 23'f taphataa sarara jidduu Jeese Liingaard irra £45m kaa'uun gara kilabiisaatti fiduu barbaada. Weest Haam Yuunaayitid taphataa Naapoolii lammii Seenegaal kan sarara ittisaarratti taphatu umurin isaa ganna 28 Kaaliidawu Kawulibaalii gara kilabiisaatti fiduuf Maanchister Siitii waliin morkii seenuu danda'u. Weest Haam Yuunaayitid taphataa kilabii Beenifiikaa sarara jidduu Geedsan Farnaandeez ergisaan gara kilabii fiduuf kilabii Beenifiikaa waliin wal gahuuf karoorfateera. Kilabiin Intar Miilaan taphataa sarara jidduu Tootanahaam Hootisfar kan ta'e Kiriistaan Eriksan yuuroo miiliyoona 20 ji'a kana keessa mallatteessiisuu barbaada. Taphataan lammii Deenmark, 27, kunis dhuma bara dorgommii kanarratti jijjiirraadhaaf bilisa ta'us Intar Miilaan dursee gara kilabichaa fiduu barbaada. Maanchister Yuunaayitid  hogganaa kilabii Intar Antooniyoo Koontee'tti taphataa sarara fulduraa lammii Argeentiinaa Laawutaaroo Martiineez osoo taphataan sarara jidduu lammii Faransaay Pool Poogbaa gara kilabii Saan Siiroo hin deemne kilabichatti fiduu akka barbaadu himeera. Kilabiin Juuveentus waa'ee taphataa sarara ittisaa bitaa Eemersan mari'achuuf bakka bu'oota Cheelsii waliin wal qunnamee jira. Hogganaan Evertan Kaarloo Anchilootii taphataa Riyaal Maadrid lammii Kolombiyaa Jeems Roodiriigeez, 28, ergisaan gara Goodisan Paark fiduu barbaadu. Tootanahaam taphataa sarara jidduu lammii Argeentinaa Giiyoovaanii lo Kelsoo, 23, Riyaal Beetis ergisaan gara kilabichaa dhufe jijjiirraa taphattootaa ji'a Ammajiitiin Yuuroo miiliyoona 27 kilabicha keessa akka turuuf malleetteessisuuf yaadaniiru. Kiristaal Paalaas taphataa sarara jidduu Evertan lammii Tarkii Seenk Toosun,28, ergisaan gara kilabichaa fiduuf. Taphataan sarara ittisaa Arsenaal fi Jarman Shkoodraan Mustaafi, 27, dhuma ji'aarratti kilabii Piriimeer Liigii gad dhiisuu danda'a. Hogganaan Leestar Bireendaan Roodjers oduu jijjiirraa taphataa sarara ittisaa Juuveentus fi Tarkii Maarih Deemiraal, 21, irratti adeemaa jiru dhugomsiuufi miti jechuun waan isaan rakkise fakkaata. Hogganaan Barnleey Seen Dyiche taphattoonni kilabicha keessa jiran jijjiirraa taphattootaa ji'a Ammajii keessa taasifamurratti kilabicha gad dhiisan bahuun isaanii ""waan hin fakkaannedha"" jedhaniiru. Tootanahaam taphataa sarara jidduu Riipaabilika Ayirlaand kan ta'e Tirooy Paarot, 17, kontiraat yeroo dheeraa ji'a dhufu mallatteessisuuf karoora qaba. Liids Yuunaayitid kilabii Nootinghaam Foorast dursuun taphataa Saawuzhamptan Chee Adaams, 23, mallatteessisuuf jira. Hogganaan Wolvis Nuunoo Ispiriitoo Saantoo taphataa lammii Xaayilaan kan ta'e Paatirik Kutiroonee,22, gurguruuf didanii turan."	https://www.bbc.com/afaanoromoo/oduu-50997549
politics	Manni murtii Olaanaa Ameerikaa mirga heeraa ulfa baasuu dhorke	US keessatti dubartoonni miiliyoonni mirga heera motummaan kenneefii ture, ulfa baasisuu dhabuuf jiru. Kunis kan ta'e erga Manni Murtii Olaanaan biyyatti murtee Roe v Wade kan waggaa 50 ture geeddareen booda. Murtichis tokkoo tokkoon bulchiinsaa akka adeemisicha dhorkaniif daandii kan baneedha. Walakkaan isaanii dhorkaawwan haaraa akka baasan eegamu. Kudha sadan isaanii durumaa seera ulfa baasuu dhorkuuf isaan dandeessisu baasaniiru. Pirezidaantiin biyyattii Joo Baayidan ''dogongora hamaa'' jechuun ibsuun, bulchiinsoonni seera adeemsicha hayyamu akka baasaniif gaafatan.  Murtee mana murtii Olaanaatiin boodas, dubartoota umurii dahumsaa keessatti argaman miiliyoona 36 ta'aniif tajaajilli ulfa baasisuu akka dhaabbatu, dhaabbanni kunuunsa fayyaa tajaajila ulfa baasisuu hojjatu tokko hime. Wayita murtichi darbuttis gareewwan lamaan irraa iyyuu ala mana mutichaatti namoonni hiriiraaf bahanii kan turan yoo ta'u, poolisiinis gaheesaaniin eegumsa taasisaa turan. Rogeettiin ulfa baasisuu mormitu tokko BBCtti akka himteetti, murtee darbetti gammaddee jirti. ''Seera kana seera biyyaa gochuun qofaan gahaa miti. Ta'uu kan qabaatuu ulfa baasisuu yaaduun akka hin danda'amne gochudha,'' jette. Gama biraatiin ammoo kanneen murticha morman, ''fudhatama hin qabu'' jechuun mormii qaban agariisaa turan. Gabaaftuun BBC wayita murtichi darbutti kilinikii tajaajila ulfa baasuu kennu Litiil Rook, Arkaansaas irraa gabaasaa turtes, osoo akka baatuu hin gaafatamiin dura karri naannoo wallaanamtootaa cufamuufi sagaleen bo'ichaa dhagahamaa akka ture himte. Bulchinsi sun kanneen seera haaraadhaan irratti xiyyeefatame keessaa tokko. Narsiin maqaanshee Ashilii Hanit jedhamus, ''oduu badaa kanaan onneen keenya cabeera'' jette. Seerri Roe v Wed haqameera jechuun maamiltoota keenyatti himuun ulfaatadha'' jetti. Arkaansaas wayita manni murtichaa seericha haqeetti bulchiinsoota kanneen kallattiin seera isaanii haqan keessaa tokko. Kilinikiin ulfa baasuu wayita cufamuutti, narsoota tajaajilamtoota dabaaluun mormiif bahan keessa tokko kan taate Miis Kaaran, ''biyyi tun waa'een namaa kan gadduu jedheen amana ture. Mirga dubartootaas ni kabajna jedhee eegeen ture'' jette. Gama biraatiin murteen mana murtii waliigalaa deeggaruun hiriira kan bahanis naannichatii mul'atanii ture. Murtichaan booda kilinikiin hin cufamiin tokko hiriira naannichatti ta'aa jiruu ''lafa cubbuu kana dhiisaa bahaa. Bakki kun kan abaarameedha'' jechaa wayita namoota naannicha ture dubbiin xuqan dhagahame. Niiw Orliinis fi Luwiiziyaanaan murtee mana murtichaa hordofuun bulchiinsoota battalumatti tajaajila ulfa baasuu akka dhaabbatu dhorkan keessaayi. Kiliniikiiwwan sadii bulchiinsichatti argaman keessa tokko kan ta'e 'Women Health Care Center'' jedhamuu cufamuun hojjattoota isaas bittinseera. Kilinikicharraa BBC kan dubbise tajaajila tola oltummaa kennaa kan jirtu Liindaa Kochar karaa seeraatiin ulfa baasuun erga dhorkamee, ''ammas taanaan dubartoonni qabeenyaa qaban ulfa baasisuu ni danda'u. Dubartoonni hiyyeeyyiin garuu daandiirratti kufuu'' jetti. Faallaa kanaatiin ammoo kan ulfa baasiisuu mormaa ture Paastariin Biil Shaankis ''har'i guyyaa gammachuu kooti'' jedhan. Magaalaa Teeksaas- Saan Antooniiyootti ulfa baasuu kan mormiitu Teer Haardiingi ''lubbuun namoota hundaa eegamu qabaata'' jetti BBCtti wayita dubbateetti. Teer jidduugala dubartoonni itti dahan kan qabdu yoo ta'u, murteen mana murtii olaanaa kunis, ''daa'ima hin dhalannee akka namaatti kan ilaaleedha'' jetti. Pirezidaantiin biyyattii Joo Baayidan garuu murtichi kan fayyaa dubartootaa balaa irratti kufiisuudha'' jechuun qeeqan. ''Murtichi bu'aa ilaalcha mankaraarreesitootaati. Murtee gaddisiisaafi dogongoraadha'' jedhan. Pirezidaantichi dabalunis dubartoonni gara bulchiinsoota ulfa baasu hayyamanii imaluun tajaajila argataniif dhorkaan akka hin taane akka hojjatan himan. Torbanoota 10 keessattis qoricha ulfa baasuuf ooluu akkasumas dhiyeessitiin qorichoota ittisa ulfaa walitti fufiinsaan akka jiraatu pirezidaantichi dubbatan.	https://www.bbc.com/afaanoromoo/articles/cerg2lj4r74o
health	Koronaavaayiras: 'Itoophiyaan talaalliin yeroo argamuutti akkamiin akka daftee argachuu dandeessu mirkaneeffachuu qabdi'- Dr. Iyyoob G/Masqal	Amma yoonaatti koronaavaayirasii ilaalchisee saayintistoonni gaaffilee kanneen akka dandeettii dhukkuba ofirraa ittisuu (immunity) irratti deebii argachuuf hirriba malee bulaa jiru. UK Hoospitaala Kuwiinsitti kutaa immarjansii kan hojjatan Dr. Iyyoob G/Masqaliif gaaffilee tibba koroonaavaayiras kanaafi erga weerarri kun darbee booda wantoota ta’an irratti xiyyeeffatan isaaniif dhiyeessinee jirra. Vaayirasichi akkamiin qaama keenya miidha? Vaayirasichi karaalee gurguddoo afuriin tamsa’a. Namni qabame yoo qufa’u, haxxiffatu, fi harganu vaayirasichi qilleensarra turuun nama biraatti darba. Wal-tuttuqqaa namootaa fi wantoota namni qabame sun tuqe tuttuquun dhibee sanaaf nama saaxila. Akka Dr. Iyyoobitti, fincaan, dhiigaafi boolii keessa vaayirasichi akka jiraatu beekamus karaalee kanaan akka daddarbu qorattoonni ammallee deebii hin arganne. Vaayirasichi yeroo hagamiif meeshaaleerra turuu danda’a? Vaayirasichi kan miidhu qaama hargansuu keenya dha. Nyaata waliin garaacha yoo seenellee, vaayirasichi haphii waan ta’eef asiidiin achi keessa jiru ni bulbulaan jedhu dooktarichi. Meeshaalee garagaraa irra hagam akka turu garuu ammas qoratamaa jira. Akka Dr. Iyyoobitti, waggota 18 dura ka’ee kan ture Sars irratti hundaa’uun qorannoowwan taasifaman akka mul’isanitti, kooroonaavaayiras pilaastikaafi sibiilarra sa’aatii 72 (guyyoota sadii) turuu danda’a. Naahaasii irratti sa’aatii afur, kaartooniirra sa’aatii 24, mastaawotii, mukaafi waraqaarra guyyoota afur turuu akka danda’u dubbatu. Yoo qufaanuufi haxxiffannu qilleensarra sa’aatii sadif turuu danda’a jedhu. Gosti nyaataa gorfamu jiraa? Gosoota dhiigaa tokko tokko caalaatti miidha kan jedhamoo? Gosti nyaataa addatti vaayirasii kanaf gorfamu jiraachuu baatus, nyaanni madaalawaa humna ittisa dhukkubaa dabalu yeroo hunda barbaachisaa ta’uu ogeessi kutaa immarjansii Dr. Iyyoob ni dubbatu. Akka dhukkubichaan hin qabamneef walirraa hiiquufi harka daddafanii dhiqachuun akkuma jirutti, warri mallattoo dhukkubichaa argan dafanii adda of baasuu qabu jedhu. Warreen dhukkuba sukkaaraafi dhiibbaa dhiigaa qaban qoricha isaanii haalaan fudhachuu baannaan vaayirasicha ofirraa dhorkuuf humna hin qabaatani. Namoonni bakka namni itti heddumaatu hojjatan kan akka daldaltootaafi konkolaachiftoonni akkasumas naannolee gabaafi manneen amantaatti namoonni deeman ammoo maaskii fuulaa akka kaawwatan gorsu. Covid-19 Chaayinaarraa yoo ka’u namoota umuriin isaanii gurguddoofi dhukkuba qaban qofa akka miidhutti yaadamaa ture. Amma garuu dargaggootaafi dhukkuba kan hin qabnellee miidhuun isaa yaddessaa godheera. Dhugumatti garuu warreen umuriin raagan humni qaama isaanii dhukkuba ofirraa ittisu laafaa waan ta’eef, dhukkubichaaf caalaatti saaxilamoo dha. Dhukkubicharraa dandamachuu jechuun maal jechuudha? Namoonni dhibee kanarraa fayyan irra deebiin qabamumoo humna ittisaa horatu kan jedhu qoratamaa jira. Akka qorannoowwan kana duraatti, namni vaayirasiiwwan irraa dandamatan yeroo gabaabaaf vaayirasii sanaan akka hin qabamneef humna ittisaa ni horatu. Yeroo dheeraaf garuu ta’uu hin danda’u. Fakkeenyaaf namni qufaan ganna tokko isa qabe, waggaa sanatti vaayirasii wal-fakkaatuun deebi’ee qabamuu hafuu mala. Sababni isaas vaayirasiin qufaa bara kana ka’u wal-fakkaataa waan ta’eef. Bara itti aanutti garuu, vaayirasii haaraatu ka’a waan ta’eef dhukkuba sanaan qabamuu irraa hin oolu. Koroonaavaayirasis akkasidhamoo kanjedhu baruuf qoratamaa jira. Qorattoonnis kanaaf talaallii argachuuf yaalaa jiru. Talaalliin qaamni keenya yeroo hunda qophaa’ee akka eegu taasi waan ta’eef. Koroonaavaayirasiin ni badaa? Vaayirasiin kun addunyaarraa ni bada moo akkuma haala jireenya keenyaa jijjiire kanatti nu waliin tura? Gaaffi jedhuuf Dr. Iyyoob vaayirasoota biro irratti hundaa’uun deebii yoo laatan: Vaayirasiin tokko erga namootarraa namootatti darbuu eegalee booda hin badu. Namoonni dandeettii ittisuu waan horataniif garuu miidhaa jalqaba geessisu hin geessisu. Vaayirasiin kunis kanarraa adda hin ta’u. Yeroo muraasaan booda miidhaa amma nurraan ga’aa jiru qaqqabsiisuu hafee ittiin wal-barree jiraanna. Haata’u malee saayintistoonni talaallii argachuuf dhama’uu isaanii hin dhiisan jedhu. Waggoota 20 darban keessattis gosoonni koroonaavaayiras sadii tamsa’anii kan turaniifi dhibeewwan dhala namaa qoran hedduun falli argameefii jira waan ta’eef kunis asirra hin darbu jedhani Dr. Iyyoob. Qorattoonni talaallii argachuuf dhiyaataniiruu? Talaallii argachuuf waggoota 15 ga’uu mala, amma yoonaatti dafee talaallii kan argate Iiboolaa yoo ta’u, innis wagga shan fudhate. Kan Covid-19 garuu vaayirasiiwwan koroonaa tokkoo fi lama irratti qorannoon waggoota dheeraaf geggeeffamaa waan tureef, yeroo baay’ee fudhata jedhee hin yaadu jedhaniiru. Dr. Iyyoob HIV fakkeenya godhachuun yoo dubbatan, yeroo sanatti namni hedduun lubbuusaa yoo dhabu qorichi jira ture. Garuu Afriikaaf kennamuuf yeroo dheeraa fudhate, sun akka hin taaneef biyyoonni akka Itoophiyaa yoo talaalliin vaayirasii amma jiruuf argamu dafanii saammachuu qabu jedhu. Itoophiyaafi abdii talaallii Itoophiyaa dabalatee biyyoonni hedduun talaallii koroonaavayiras argachuuf dhama’aa jiru. Yaaliiwwan gulantaa garagaraas taasisaa argamu. Dr. Tewoodroos Adihaanoomiin kan hogganamu dhaabbanni fayyaa addunyaas hojimaata biyyoota talaallii argachuuf yaalaa jiran walitti fidu ‘Solidarity Trial’ jedhamu qaba. Biyyoota 70 ol hirmaachisaa kan jiru yaalii kana keessatti lammiileen Itoophiyaa: Piroof. Xaasaw W/Hannaa pirezidentii Yun. Finfinnee, Piroof. Ababaaw Bafiqaaduu Yun. Finfinnee fi Piroof. Ashannaafii Taazzabaw Yun. Goondar irraa hirmaachaa jiraachuun abdii itti hora. ‘‘Sagaleen keenya akka dhaga’amu gochuun talaalliin yoo argame dafee akka nuuf kennamu taasisuurra darbee, yaalii Itoophiyaan talaallii argachuuf taasiftuuf jajjabina ta’a’’ jedhu Dr. Iyyoob. Of-eeggannoo poolisii jalqabaa godhachuun humna qabduun weerara kana to’achuurratti xiyyeeffachuu qabdi kan jedhan dooktarichi, talaalliin yoo argamuu daftee fayyadamtuu ta’uuf haala ishee dandeessisus cimsuu akka qabdu himu. Maloota aadaa saayinsiin deeggaruudhaani talaalliin akka argamu yaalii taasiftus cimsitee itti fuufuu akka qabdu ogeessi Hoospitaal Kuwiinsi keessa dalagan kun kan dubbatan.	https://www.bbc.com/afaanoromoo/oduu-52977398
politics	Waraana Yukireen: Raashiyaan gara duubatti deebi'uun Putiniif maal akeeka?	Raashiyaa keessatti TVn biyyaalessaa sagantaa isaa torbaniitiin yeroo hunda waa'ee injifannoo Kiremiliin tamsaasuun beekama. Haata'u malee, Dilbata darbe hanga ta'e dhugaa dubbachuu eegalan. “Oppireeshinii addaa Yukireen keessatti gaggeessaa jirru ilaalchise, torbeen kun baay’ee cimaa ture,” jechuun ture gaazexeessaa Dimiitirii Kiseleev kan gabaase. “Dirree waraana Karkiivitti keessattuu ulfaata ture, loltoonni keenya kaan humna diinaatiin caalamuun magaalota duraan bilisa baasan dhiisanii bahan.” Bakka “bilisa baasan” jettu akka “to’achutti” dubbisa. Moskoon naannolee kanneen ji’oota sadiif qabattee turte, garuu haleellaa loltoonni Yukireen gaggeessan hordofee, loltoonni Raashiyaa naannoo kaaba dhiha biyyattii gad-dhiisanii bahan. Haata’u malee, miidiyaan mootummaa Raashiyaa tasgabbaaʼee jira. Wanta naannoo Karkiivittii raawwatame akka “baqaatti” hin ilaalamu jedhu. Ministeerri Ittisa Raayyaa Raashiyaa oduu loltoonni isaanii Balakiliyaa, Iziyuum fi Kuppiyaanisk baqataniiru jedhu ni waakkatan. Maxxansi haaraan gaazexaa mootummaa “hin baqanne. Keessaa bahuun deebi'anii akka of gurmeessaan karoorfanne ture,” jechuun ibsa. Gaazexaa Mooskoviskii Komsoomoletii jedhamu tokko keessatti ammoo, xinxalaan waraanaa yaada kanarraa adda ta’e barreesse: “Diinota keenya akka laayyootti ilaaluun mul’ateera. ''Loltoonni Raashiyaa tarkaanfii fudhachuutti yeroo fudhataniiru… Kanaan kan kaʼes, mo'atamneerra. Miidhama kana xiqqeessuuf loltoonni keenya akka hin marfamne gadi dhiisanii bahan.” “Mo’atamuun” kun miidiyaalee hawaasa kan Raashiyaa deeggaranii fi barreessitoota Raashiyaa “sabboonummaa” qaban biratti aarii guddaa uumeera. Isaaniis dogoggora raawwatan jechuun loltoota Raashiyaa komachaa jiran. Hogganaan Rippablika Chechen kan humna guddaa qaban Ramzaan Kadiroov akkasumas aarii qabu. “Har’aa fi bor jijjiiramni tarsiimoo jiraachuu baannaan, gaggeessitoota ministeera ittisaafi kan biyyattii haala qabatamaa ta’ e ittiin hima,” jechuun akeekkachiise. Erga Vilaadimir Putiin weerara Yukireen eegalchiisan amma ji’a jaha ol ta’eera. Guyyoota jalqabaa, hoggantoonni siyaasaa Raashiyaa fi xinxaltoonni weerara Kiremiliin “Oppireeshiniikoo addaa” jedhan guyyoota muraasa keessatti xumuramuu;  lammileen Yukireen loltoota Raashiyaatiin bilisummaa isaanii argachuuf simatanii, mootummaan Yukireen akka diigamuu TV irratti tilmaama kennaa turan. Kun garuu hin taane. Siriiyyuu, ji’a jahaa oliif, loltoonni Raashiyaa bakka duraan to’atan hedduu gad-dhiisaa jiru. Gaaffiin guddoon ka’u garuu: haalli kunneen siyaasaa Vilaadimiir Putiin irratti dhiibbaa akkamii geessisuu danda’aa? kan jedhuudha. Putiin waggoota 20 oliif namoota siyaasaa beekamoo Raashiyaa bira maqaa gaarii qabu; akka nama yeroo hunda iddoo hin tolle keessaa of baasuu danda’u jedhuun. Gabaabaadhumatti Putiin moʼuun hin dandaʼamu ture. Haalli kun garuu Guraandhala 24 jijjiirameera. Ji’oota jahan darban pirezidant Putiin Yukireen weeraruuf murteen taasisan dogoggora cimaa akka ta’e agarsiisa. Injifannoo saffisaa ta'e argachuu dhabuun, Raashiyaan waraana yeroo dheeraa kanaan kaayyooshee galmaan gaʼuu dadhabdee walitti aansuudhaan mo’atamaa adeemte. Vilaadimir Putiin seenaa Raashiyaa beekuuf deemu. Hogganoota Raashiyaa asiin dura waraana eegalanii mo’atamaniif jireenyisaanii gaarii hin turre. Raashiyaan  bara 1905tti Jappaaniin injifatamuun warraaqsa Raashiyaa jalqabaa uume. Dogongorri loltoonni Waraana Addunyaa Tokkoffaa irratti raawwatan bara 1917 warraaqsa kaasuun bulchiinsa mootota Raashiyaa hambise. Haata’u malee, pirezidanti Putiin waraana kanaan akka hin mo’atamne ibsaniiru. Wiixata darbees Dubbi Himaan Kiremiliin Dimitirii Peskoov, “karoorri Raashiyaa ganama qabattee kaate hanga milkaa’utti oppireeshiniin ittuma fufa,” jechuun gaazexeessitootatti himan. Namoota yaadaafi tarkaanfii Putiin fudhachuu danda’an adda baasuun baay’ee ulfaata. Tarkaanfiin isaaniis odeeffannoon isaan loltootaafi basaastota isaanii irraa argatan hangam qabatamaadha kan jedhu irratti kan hundaaʼedha. Garuu wanti beeknu kana: Pirezidantiin Raashiyaa dogongora hojjechuu isaanii yeroo dubbatan hin baramne. Akkasumas ofirra hin deebi’an ta'a. Akka miidiyaleen Raashiyaa jedhanitti, dirree waraanaatti mo’atamuun loltoota Raashiyaa sababa biyyoonni Lixaa Yukireen deeggaraniifidha. “Kiiyiiv NATO’n deeggaramuun haleellaa gaggeessaa jirti,” jechuun TVn mootummaa Raashiyaa kan gabaase. Wayita ammaa kanattis gaaffii nama hin gammachiisne birootu ka'aa jira: “Yeroo waraanni gaggeeffamaa jiru kanattis, Putiin injiffannoo argachuu yoo dhaban, meeshaalee niikularaatti fayyadamuu danda’u laata?'' Guyyoota muraasaan dura, hogganaan waraana Yukireen Valeerii Zaluzinii, “loltoonni Raashiyaa haalawwan tokko tokkoon jalatti niikulaaratti fayyadamu danda’an,” jechuun akeekkachiise. Ammatti garuu, mallattooleen sodaa kamuu Kiremiliin keessatti hin dhagahamne. Miidiyaan biyyaleessa Raashiyaa bu’aa gaarii argachaa akka jiran fakkeesa. Raashiyaan boba’aa Yukireen irratti haleellaa miisaa'eelii gageessites, “Oppireeshinii addaaf jijjiirama guddaa kan fidudha” jechuun gabaasan. Guyyaa Sanbataa wayita Yukireen Raashiyaa injifattee jirti jechuun gabaasaaleen bahanittis, Putiin miira bashannanaa keessa ta'un Moskoo keessatti giingoo taphaa (Ferris Wheel), kan Awurooppaa keessatti guddicha jedhame eebbisaa turan. Pirezidantiin Raashiyaa akkuma giingoo taphaa Guddicha Moskoo sanatti, ''oppireeshiniin addaa'' isaaniis gara isaanii goru akka ta'e amanaa kan jiran fakkaata.	https://www.bbc.com/afaanoromoo/articles/c3gvry98dmko
entertainment	Saawwan Ugaandaa waraqaa ragaa dhalootaa argachuuf	"Saawwan Ugaandaa hundaaf waraqaan ragaa dhalootaa kennamuufiif akka jiru himame. Gaazexaan 'Daily Monitor' jedhamu akka gabaasetti, saawwaniif waraqaalee raga kan dhalootaa baasuun kan barbaachiseef, akka Danbiiwwan Gamtaa Awuroppaan (EU)n barbaadutti saawwan kan haala salphaa ta'een hordofuun akka danda'amu ulaagaalee guutuuf jedhameeti. Biyyoonni nyaata omishanii gabaa Awurooppaaf dhiyeessan ragaa ittiin madda omishaa duukaa bu'uun hordofuun danda'amuu dhiyeessuun dirqama jedhan Ministirri Qonnaa, Industirii Beyladaafi Qurxummii Obbo Vincent Ssempijja. Omishawwan Ugaandaa irraa dhiyaatan saamamaafi EU irraa dhorkamaa turaniiru jedhan aanga'aan kun. ""Qonnan bultoonni galmaa'uun omishawwan isaanii koodii ittiin adda baasan (barcodes) kennameefii yoo rakkoon saanduuqa tokko irratti argame, madda isaa hordofanii rakkoo uumame adda baasu,"" jedhan. ""Qonnaan bultoonni yoo galmaa'uu didan gabaa bu'a qabeessa ta'e kana keessa galuu hin danda'anis,"" jechuun ibsan. Akaakuun omisha qonnaa gara garaa gabaa Gamtaa Awurooppaatiif dhiyaatan ulaagaan guutuu qaban hedduudha. Gamtaan Awurooppaa keessumaa nageenyaafi qulqullina nyaataa irratti ulaagaalee baayyee cimaa ta'e qaba. Kanaaf, qonnaan bulaas ta'e daldalaan omisha isaa gabaa Awurooppaatiif dhiyeeffachuu yaadu, ulaagaaleen guutuu qabu keessaa: omisha duukaa bu'uun hordofuun danda'amuu, qulqullinaafi to'annoo sirrii qabu; kan sirriitti maqaan moggaafameefii mallattoo daldalaa beekamaa qabu, akkasumas waraqaa ragaan mirkanaa'e ta'uudha."	https://www.bbc.com/afaanoromoo/oduu-49021302
health	Umurii 45'tti suuta deemuun 'mallattoo dullumaati' jedhame	"Namoonni umurii jiddu galaa isaaniitti suuta jedhanii adeeman mallattoo  sammuu fi qaamnisaanii dafee dulloomaa jiraachuu kan argasiisuudha jedha qorannoon tokko. Qorannichi saamuda saffisa olaanaati fayyadamuun adeemsa dulummaarrati qorannoo gaggeesaniiru. Kanaafuu umurii 40n keessatti daftanii kan hintarkaanfannee yoo ta'e, sammuufi qaamni keessan attamiin dulloomaa jiraachu agarsiisa jedhu qorattoonni. Kana malees namoota akkasii fulli isaaniis dulloomusaanii ifatti kan himu yoo ta'u, dandeettiin sammuun isaaniis ni xiqqata. Gareen idil addunyaa kunis 'argannoon qoranichaa' baayyee dinqisiisadha jedheera. Hakiimoonni kunneenis saffiisa imalaa kan safaran fayyaa walii galaa namootaa baruufiidha. Keessattuu namoonni umuriinsaanii waggaa 65 olii wayita taa'aniitti haalli cimina riiphusaanii, fayyina soombaa, madaalli saanii eeggachuufi dhiisuusaa, cimina lafee duggugguruu akkasumas nageenya agartuu ijaa ni sakkatta'ama. Suutaan demuun kan umurii waliin walqabatee dhufu yoo ta'u, dhukkuboota umuriin walqabatanii dhufan kan akka dhukkuba irraanfachuutiin walitti hidhama qaba. Qorannoo kana keessatti, lammiileen Niiwu Zilaand kuma tokko keessatti hirmaataniiru. Umuriin namoota qorannichaan hammatamanii 45 yoo ta'u, isaan irratti safarriin tarkaanfii imalasaanii kan jalqabaa, fi kan jiddugala gaheessummaa hordofameera. Hirmaattoonni qorannoo kanaas qorannoo ciminaa fi nageenya qaamaa, akkasumas wayita ijollee turanitti ammoo waggaa lama lamaan qormaata maddaallii guddinaa cimina sammuu  fudhataniiru. ""Qorannoo kanaan akka bira geenyeettis, namoonni suuta adeeman kanneen umurii isaanii dura dulloomaniidha,'' jedha pirofessarri Teerii Mofat kan qorannicha adda durummaan gaggeessan. Namoota umurinsaanii waggaa 45 ta'e jidduutti mataasaa garaa garummaan tarkaanfii jiraachusaa kan dubbatan oggeessi kun namni saffiisaan garuu sakandii tokko keessatti meetira afuri deemu danda'a jechuun kunis figiicha akka hintaane hima. Walumaa galattis, namni suuta adeemu 'atattamaan kan dulloomaa jiru' ta'usaatiif mallatoodha kan jechuun, namoonni akkasiis sombiisaanii, ilkaan, fi sirna dandeetii dhukkuba ofirrraa ittisu isaani kan kanneen ariitiin deeman gadii qabu jedhera qorannichi. Qorattoonni kunneenis nama waggaa 45 maaliif suuta akka adeemu ijoollummaa isaanii waggaa sadii irraa kaasuun hordoffii taasisuun dandeettii sammuu sakkata'uun,  qormaata afaanii kannuun dursanii dulloomuu eegalusaanii adda baasuun ni danda'ama jedhaniiru. Namoonni dafanii dullooman kunneenis ijoollummaa isaanii kaasanii mallattoo dullummaa ni agarsiisu jechuun haala jireenyaa ofii sirreessuun ammoo kanaaf fala ta'u gorsu."	https://www.bbc.com/afaanoromoo/oduu-50025881
politics	Chaayinaafi Itoophiyaa fa'i mormanilleen UN Raashiyaa miseensummaa Mana Maree Mirga Namoomaa keessaa dhorke	Dhaabbanni Biyyoota Gamtoomanii (UN) yaa'iisaa waliigalaa Kamisa Eebla 07, 2022 Niiw Yoorkiitti taa'een, waraanni Raashiyaa Yuukireen keessatti sarbama mirga namoomaa cimaa raawwateera jechuun biyyattii miseensummaa Mana Maree Mirgoota Namoomaa UN keessaa dhorke. Yaadni murtoo Raashiyaa miseensummaa Mana marechaa keessaa dhorkuuf dhiyaatee ture kana biyyoonni 93 yoo deeggaran, Itoophiyaa fi Eertiraa dabalatee, biyyoonni 24 mormanii, 58 ammoo sagalee osoo hin kenniin hafaniiru. Itoophiyaafi Eertiraan alattis, biyyoota Raashiyaan mana marichaa keessaa akka hin dhorkamneef morman keessaa Chaayinaa, Siiriyaa, Kuubaa, Maalii, Aljeeriyaa, Veetinaam fi Zimbaabuwee fa'i ni argamu. Raashiyaa miseensummaa mana Maree Mirgoota Namoomaa keessaa dhorkuuf kan akka sababaatti eeramees, waraanni biyyattii Yuukireen keessatti sarbama mirga namoomaa cimaa raawwateera kan jedhudha. Osoo kenniinsi sagalee miseensootaan hin eegalamiin duras, UNtti Ambaasaadarri Yuukireen Seergiy Kyslytsyaan, Raashiyaan darara ''sukkanneessaa'' raawwattee jirti jechuun dhimma ajjeechaa namoota nagaa loltoonni Raashiyaa magaalaa Buchaa keessatti raawwatan kaasanii ture. Bakka bu'aan Raashiyaa Genaadii Kuzmin garuu sagalee kannamee kan balaaleffatan yoo ta'u, biyyoonni akka Kooriyaa Kaabaafi Siiriyaas deeggarsa isaanii dhageessisaniiru. Haata'u malee biyyoonni Lixaa hedduun Raashiyaan mana marichaa keessaa akka dhorkamtuuf sagalee deeggarsaa kennaniiru. Akkasumas biyyoonni akka Seeneegaal, Niijar, Kaameeruun, Gaambiiyaa, Masrii, Keeniyaa, Taanzaaniyaa, Kaataar, Saawud Arabiyaa, Yunaayitid Araab Imireetsi fi Yugaandaa fa'i ammoo kanneen biyyoota 58 osoo sagalee hin kenniin hafan keessatti argamu. Biyyoonni miseensootaa kunneenis yoo Mana Maree Mirgoota Namoomaa keessaa biyya miseensa ta'e yoo haqan kun kan jalqabaa miti. Liibiyaan hogganaan biyyattii booda aangoorraa kaafamuun ajjeefaman, Mu'aamaar Gadaafii mormitoota irraan miidhaa mirga namoomaa gahaniiru jedhamuu hordofee bara 2011tti teessuma mana marichaa keessaa qabdu dhabde jirti. Murtee yaa'ichaan darbe kana hordoofees, Ministirri Dhimma Alaa Yuukireen Diimiitiroo Kuleebaa, ''Dhaabbata Biyyoota Gamtoomanii mirgoota namoomaa eegsisu keessatti yakkamtoonni waraanaa iddoo hin qabaatan,'' jedhaniiru. Ministirri Dhimma Alaa kun ergaa toora tiwitaraa isaaniirratti barreessaniin, biyyoota Raashiyaan akka mana marichaa keessaa dhorkamtuuf sagalee kennan hundaaf galata dhiyeessaniiru. Biyyi miseensa Mana Maree Mirgoota Namoomaa UN taate tokko yoo sarbama mirgoota namoomaa cimaa raawwatte manni marichaa miseensummaa keessaa dhorku danda'a. Haaluma kanaanis manni marichaa biyya miseensa isaa balleessaa kanaan himatamte tokko dhorkuuf yoo xinnaatee sagalee miseensoota harka sadii keessaa lama argachu qabaata. Yaa'iin Waliigalaa UN (UNGA)n qaama muummee dhaabichaa imaammata- tumudha. Dhaabbati Biyyoota Gamtoomanii miseensoota 193 kan qabu yoo ta'u, tokkoon tokkoo biyyoota miseensa hundinuu sagalee wal-qixa ta'e qabu.	https://www.bbc.com/afaanoromoo/oduu-61028845
technology	Balaa Xiyyaaraa: Daarikterotni kaampaanii Boeing balaa dhaqqabee tureen himatamuuf	Daarikterootni boordii kaampaanii Boeing balaa xiyyaaraa lama 737 Max dhaqqabeef abootii qabeenyaa dhaabbaticha keessaa qooda qabaniin himatamuuf jedhe abbaan seeraa US. Morgaan Zurni akka jedhetti, balaan jalqabaa sirna nageenyaa qaama xiyyaarichaa ilaalchisee ''akeekkachiisa cimaa'' boordichi ilaaluun furuu qabu ture, garuu itti dhiisan. Miidhamtootni sirriin warra lubbuu dhabanii fi maatii isaaniiti. Garuu investerootni kaampaanichaas ''doolaara biliyoona hedduu dhaban.'' Boeing ''tarkaanfiiwwan itti aanaan nan ilaala,'' jedhe. Abbaan seeraa Delaware murtii isaa irratti: Ija namoota maatii isaanii dhabaniin maal na dhibdee wayii fakkaates, seerri bulchiinsa dhaabbilee miidhamaan biraa akka jirus ilaalaa. Boeing akka dhaabbataa fi qooda fudhattoota isaa jechuudha. ''Abbootiin qabeenyaa qooda keessaa qaban gara mana murtii kanaa dhufanii daarikterootnii fi ofiserootni Boeing nageenya imala xiyyaarichaaf waan murteessaa ilaaluu dadhabuun gati dhaabbatichaa fi qooda fudhattootaa tiksuu hin dandeenye jechuun himatan.'' Balaan xiyyaaraa Indooneezhiyaa fi Itoophiyaa bara 2018 fi 2019 dhaqqabe namoota 346 galaafachuun  balaliin xiyyaara Boeing 737 Max akka adunyaa guutuu irraa ugguramu taasise. Qorannoon booda irra akka agarsiisetti sirna to'annoo balalii kan tahe MCAS rakkoo akka godhate ibse. Ji'a Amajjii keessa Boeing odeeffannoo sirna to'annoo balalii qondaalota nageenya balalii jalaa dhoksuun akka balaan dhaqqabu taasise jedhamuun himannaa yakkaa irratti dhiyaateef doolaara biliyoona 2.5 kaffale. Garuu ammayyuu maatii miidhamtootaa fi abbootii qabeenyaa kaampaanicha keessaa qooda qaban irraa himanni irratti dhiyaatee jira. Kibxata kaleessaa Itti aanaan Chaansileraa Zuurni himanni miseensa boordii irratti dhiyaate biraan itti fufa jedhe. Qoodni namootni kaampaanicha keessaa bitaa turan erga balichi dhaqqabee gadi bu'eera. Ammayyuu akka duraatti hin deebine. Dubbii himaan Boeing ''Manni murtii himatichi sadarkaa jalqabaa kana darbuun akka banamu eeyyamuu isaatti gaddineerra. Guyyoota itti aanaan keessatti yaada jiru itti dhiyeenyaan madaaluun tarkaanfiin itti aanu maal akka tahu ilaalla.'' US keessatti Max akka balaliitti deebi'u Sadaasa bara 2020 keessa eeyamameef ture. Amajji bara kana keessa ammoo Awurooppaa fi Kanaadaa keessa. Chaayinaa keessatti ugguramema hafe. Balichi kaampaanii Boeing adabbiidhaan gara doolaara biliyoona 20 dhabsiise. Kun baasii kaanii fi ajaja kennamee ture akka haqamu gochuun.	https://www.bbc.com/afaanoromoo/oduu-58471944
politics	Iskindir Naggaa 'reebichi waan irra gaheef dhaddacharraa hafe' - Abukaatota	Dhimmi isaanii Mana Murtiitti ilaalamaa kan jiru Obbo Iskindir Naggaa mana hidhaa keessatti reebicha irra gaherraa kan ka'e dhaddacha Kamisaa dhimma isaanii ilaalurraa hafuun ibsame. Dura taa'aan dhaaba siyaasaa Baaldiraas Dimookraasii Dhugaaf, Obbo Iskindir Naggaa, waahillan isaanii sadii waliin erga hidhamanii waggaan tokko booda ragaaleen himannaa isaaniirratti dhiyaatan Roobii darbe dhagaahamuu eegalan. Ta'uus rakkoo Obbo Iskindir mana hidhaatti mudate irraa kan ka'e dhaddacharratti argamuu akka hin dandeenye abukaatoowwan isaanii BBC'tti himaniiru. Abukaatoowwan isaanii keessaa tokko kan ta'an Obbo Salamoon Gazzaahenyi, Obbo Iskindir dhaddacha irraa kan hafaniif mana hidhaa keessatti nama ofiis hidhaa jiru tokkoon reebichi waan irra gaheef ta'uu himaniiru. Namni reebicha irraan gahe ''amma dura itti dhaadachaa ture'' jechuun Obbo Salamoon dabalanii himaniiru. Dhaddacha Kamisaa irratti miseensonni dhaaba Obbo Iskindir, Obbo Sintaayyew Chakkol, Asteer Siyyuum fi Askaalee Damillee dhiyaatanii Obbo Sintaayyeew sababa Obbo Iskindir hin dhiyaanneef mana murtiif ibsuus himaniiru abukaatoon isaanii kun. Bakka bu'aan mana hidhaa sanii hidhamaa tokko waliin guyyaa Roobii walitti bu'iinsi dhalachuu himee, Kamisa ganama beellama mana murtiin Obbo Iskindir fudhachuuf gaafannaan dhiyaachuu akka hin barbaanne itti himamuu mana murtiif ibseera. Bakka bu'aan mana hidhaa Obbo Iskindir reebicha irra gaheen jilba isaaniirraa madaahuu himaniiru. Miidhaan isaanii Mana Murtiitti dhiyaachuurraa kan isaan dhorku osoo hin taane fedha dhiyaachuu waan hin qabneef ta'uus dabalanii himaniiru. Reebicha obbo Iskindir irra gahe ilaalchisee Mana Amala Sirreessaa Federaalaa irraa ragaa gahaa argachuuf yaaliin BBC'n godhe hin milkoofne. Dhaddachi Roobii darbe ragaa dhagahuu eegale Kamisas itti fufuun kan irraa ture ta'us himatamaan tokkoffaan waan hin argmaneef marii abukaattotaafii abbaa alangaa waliin godhameen ragaa dhagahuun Wiixata dhufutti akka dabarfamu murtaahuus dhageenyeerra. Ragaan obbo Iskindir fa'a irratti dhagaahamu golgaa duuba moo ifatti haata'u kan jedhu irratti falmiin gaggeefamaa ture ifatti akka dhagaahamu murtaahuun furmaata argachuun ni yaadatama. Obbo Iskindiriifi waahillan dhaaba isaanii biroon hokkora ALI bara 2012 ajjeechaa artistii maqaa guddaa Haacaaluu Hundeessaa booda dhalateen shororkeessummaan shakkamanii to'annoo jala oolan.	https://www.bbc.com/afaanoromoo/oduu-58957927
politics	Tigraayitti namoonni torban dura lolaan fudhataman ammallee barbaadaa jiru	"Jiraatonni magaalaa Silahaalahaa kan Kaaba Tigraayitti argamtuu, torbee tokko dura rooba yandoo namoota 10 ajjeeseen booda kanneen achi buuteen isaanii dhabame ammallee barbaadaa jiru. Jiraattonni magaalattii lakkoofsi namoota du’anii dabaluu danda’a jechuun yaadda’anis barbaacha isaanii garuu itti fufaniiru. Te’aammee Woldegabrii’eel jiraataa magaalattii yoo ta'u, namoonni erga lubbuun isaanii darbee argamanii 10 awwaalamaniiru jechuun BBC'tti himeera. Akka inni jedhutti, gaafa Waxabajjii 26 magaalattii yeroo lolaan irra yaa’u '‘namoonni baay'ee’’  fudhatamanii turan. '‘Lolaan suuqiiwwan naannoo gabaa jiran barbadeesseera. Namoota achi turan baay'ees haree fudhate. Kanneen ammallee reeffi isaanii hin argamne jiru,’’ jedha Ta’aammen. Jiraattonni biroo illeen manneen jireenyaa, gabaafi midhaan lolaa kanaan baduu himaniiru. Naannoon Tigraay ammallee tajaajiloota bu’uuraa kanneen akka ibsaa baankii fi bishaaniin ala jirti. Kanan malees Kaaba Itoophiyaatti namoonni miiliyoonaan lakkaa’aman deeggarsi yeroo atattamaa akka isaan barbaachisu dhaabonni kanneen akka UN himaa bahan. Gu’eesh Aragaay warreen yeroo lolaa gabaa turan keessaa kan lubbuun hafe isa qofa ta'uu hima. ""Yeroos namoota 25 turre. Ana qofaatu lubbuun hafe, warra kaan lolaan haree fudhate. Haadholiin lama ijoolleesaanii wajjiin gabaa turanillee lolaadhaa fudhatamaniiru."" Inni ammoo lubbuudhaan hafullee birrii 80,000 ta'u dhabeera jedhe namni kun. ""Yeroo ammaa homaa hin qabu, qullaatti hafeen jira,"" jedhe. Taaddalachi Galaa ammoo lolaan fudhatamtus humnoonni naannoo sana turan ishee baraaruu himti. Garuu waan qabdu hunda balaa kanaan waan dhabadeef, amma waan nyaattullee akka hin qabne himti. Jiraattonni kunneen manneen isaaniirraa buqqa’anillee kan gargaarsaaf isaanii qaqqabe akka hin jirre himti. Qondaaltonni Naannoo Tigraay dhimma kanarratti odeeffannoo dabalataa akka kennan gaafatamanis deebii hin kenninii hafaniiru."	https://www.bbc.com/afaanoromoo/articles/c898q02pl73o
sports	Afcon 2021: Waancaa Afrikaa jalqabaa irratti hirmaachuun seenaa kan qabdu Itoophiyaan maaliif milkaa'uu dadhabde	"Miirri dorgommii cimaan kan irratti mul'ataa jiruu fi goolii muraasa kan keessummeessaa jiru Dorgommiin Tapha Waancaa 33ffaa biyyoota Afrikaa Kaameeruuniitti gaggeeffamaa jiru, biyyoota dorgommii jalqabaarratti waliin hirmaatan sadan walitti fiduun seena qabeessa ta'eera. Masrii, Itoophiyaa fi Sudaan erga bara 1957 dorgommii jalqabaa Waancaa Afrikaa irratti hirmaatanii as waggaa 52 booda deebi'anii dirree tokkorratti walitti dhufan. ""Biyyoonni sadeen deebi'anii dorgommii tokkorratti walarguun nama boonsa, seenaa dorgommii kanaa nama yaadachiisa,'' jedhe gaazexeessaan Ispoortii Baderldin Bakheit. Biyyoonni sadeenuu waancaa argatanii beeku-Itoophiyaa fi Sudaan tokko tokko, Masriin ammoo yeroo torba. Biyyoota baha Afrikaa lameen kunneen keessatti ammallee ispoortiin akkaan kan jaal'atamuu fi beekamu ta'us, kubbaan miilaa garuu erga bara 1960ootaa fi 1970oota keessaa as kufeera. Biyyoota baha Afrikaa keessaa kan waancaa Afrikaa mo'atan Itoophiyaa fi Sudaan qofa, akkasuma seenaan kubbaa miilaa isaaniis wal fakkaata. Itoophiyaan waggaa 31 booda bara 2013 itti deebite, Sudaan ammoo waggaa 32 booda bara 2008 dorgommiitti deebite. ""Rakkoon siyaasaa fi diinagdee Itoophiyaa fi Sudaan dorgommiirraa akka fagaatan godheera,'' jedhe Yuuniversitii Michigaanitti piroofesara akn ta'ee fi barreessaan kitaaba 'African Soccerscapes: How a Continent Changed the World's Game' jedhamuu, Peter Alegi. Waraanni waliinii itti fufiinsaan jiraachuu, goolamni siyaasaa, rakkoon diinagdee fi balaan uumamaa sababoota damee kubbaa miilaa biyyoota kunneenii quucarsaniidha. Milkaa'inni ganamaa isaan argatan garuu turee bulee miira dorgommii fi kaka'umsa dhaloota keessatti osoo hin uumin hafee hin beeku, biyyoota kunneen abdii kutannaarraa baraareera. Ammas milkaa'inni Itoophiyaan qaama dorgommii bara kanaa ta'uun argatte, taphoota jalqabaa lamaaniin fashalaa'uu eegaleera, Sudaan Giinii Bisaawoo waliin qixa baatee, Naayijeeriyaan mo'amtus ammallee abdii qabdi, Masriin jalqaba Naayijeeriyaan mo'amtee lammaffaarratti ammoo Giinii Bisaawoo mo'attee waan jirtuuf abdii guddaa qabdi. Qondaaltonni Masrii, Itoophiyaa fi Sudaan akkasumas bakka bu'aan Afrikaa Kibbaa bara 1956, wayita Fifan yaa'ii waliigalaa isaa Poorchugaal keessatti gaggeessu, waliin mari'achuun Dorgommiin Waancaa biyyoota Afrikaa akka hundaa'u waliigalan. Dorgommii jalqabaa Guraandhala bara 1957 Sudaan, Kaartuumitti gaggeeffamerratti Masriin Sudan kuffistee darbuun, tapha xumuraa irratti Itoophiyaa 2 fi 1n injifatte. Garuu gareen Waaliyaa Itoophiyaa Waancaa Afrikaa 3ffaa bara 1962 dacheesaaniirratti qophaa'erratti Masrii 4 fi 2n mo'acuun haaloo ba'an, waancaan tokkittiin argattes tapha kanarratti. Taphataan Eertiraa(yeroo sana qaama Itoophiyaa turte) dursaa garee kan ture, Luciano Vassallo mootii yeroo sanaa Hailesillaasee harkaa waancaa fuudhe. ""Itoophiyaan atileetiksiidhaan beekamtus, ispoortiin akkaan jaal'atamu garuu kubbaa miillaati,'' jedhe magaalaa Finfinnee keessa kan jiru xiinxalaan Super Sports Seid Kiar. Dorgommiiwwan jalqabaa lamaan kan biyyoota sadan qofa hirmaachise ture, ergasii lakkoofsi hirmaattotaa dhawaataan dabalaa dhufe kan jedhu Kiar, seenaa ganamaa kubbaa miilaa Afrikaa yaadachuun, kabajuun bu'a qabeessa jedhe. ""Taphattootaa fi leenjistoota duraanii kanneen seenaa hojjetanii darbaniif kabaja guddaa qabna, isaaniin ni boonna. Garuu biyyoonni koloneeffataman kanneen akka Ivory Coast, Naayijeeriyaa, Tuniiziyaa fi kaan yeroo sana garee biyyoolessaa isaanii of harkaa hin qaban turan,'' jedhe Kiar. Kubbaan miilaa guddachuuf taphattoota yookiin qabeenya qofatu barbaachisa miti kan jedhu Hasan el Mistikawi Modern Sport irraa, hooggansii fi karoorri qixa sirrii ta'een hojiirra oolu jiraachuun dirqama jedhe. Gaazexeessaan duraanii ispoortii kun Masriin ammallee waan fooyyessuu qabdutu jira jedhe. Biyyi kun waancaa Addunyaaf darbuun yeroo sadi milkoofteetti, Waancaa Afrikaa bara 2006 hanga 2010tti walitti aansuun argatteett. Bakheit akka jedhutti ammoo hanqinni kan biraan fooyya'uu qabu Sudaan keessatti kilaboonni gurguddoon kaan hacuucuu isaati. Kilaboonni Al-Hilal and Al-Marriek jedhaman sadarkaa Afrikaatti fooyyee qabu, garuu deeggartoonni isaanii tujaara ta'an dhiibbaa irratti uumu. Biyyoonni Lixaa fi Kaaba Afrikaa taphattoonni isaanii hedduun kilaboota biyyoota Awurooppaa keessa taphachuuf carraa kan argatan waan ta'aniif muuxannoo kubbaa miilaa argatniin mo'atu. Itoophiyaa fi Sudaan garuu taphattootuma kilaba biyya keessaaf taphatan hirmaachisu, bara kana Kaameeruunitti kan mul'ates kanuma. ""Taphattooni kilabooa Awurooppaa keessa taphatan muuxannoo achitti argatan qabatanii garee biyyaaleessaa isaaniif gumaachu,'' jedhe el Mistakawi. Itoophiyaa fi Sudaan Dorgommii Waancaa biyyoota Afrikaa irratti garee kaanirraa baayyee fagoo jiru, garuu deeggartoonni isaanii ammallee abdii hin kutanne. Waraanni Kaaba Itoophiyaa fi goolamni siyaasaa fonqolcha mootummaan walqabatee Sudaan keessatti mudate rakkoo siyaasaa gareewwan kunneen akkaan danqeedha."	https://www.bbc.com/afaanoromoo/oduu-59948203
health	Covid-19: Indiyaatti oksijiinii gara alaatti dhangala'uun dhukkubsattoonni Covid 22 du'an	"Hospitaala Indiyaa 'Zaakir Huseen' keessatti dhukkubsattoota Covid-19 achitti yaalamaa turan keessaa yoo xiqqaate 22 sababa hanqina oksijiinii du'an. Oksijiiniin hospitaalaa magaalaa Nashik keessatti argamu keessatti wayita guutamaa turetti taankariin cabuun garaa alaatti waan dhangalaa'eef hanqinni kun mudatee lubbuu namaa galaafate. Balaan kun akkamiin akka mudatee fi kuusaan oksijiinii sun maaliif akka dhukkubsatootarraa oksijiinii adda kute hanga yoonaa wanti ifa ta'e hin jiru. Qondaaltonni akka jedhanitti daqiiqaa 30 'f oksijiiniin gara ventilaatarii namoonni akkaan miidhaman ittiin harganiitti dhangala'aa hin turre, wayita kana namoonni hedduun du'an. ""Dhimmicha qorannee tarkaanfii fudhanna,'' jedhan, komishinara magaalaa Nashik kan ta'an Kailash Jadhav. Hospitaalichi wayita oksijiinii fixaa jiruttidha kan inni taankarii oksijiinii sana akka dhufee guutuuf gaafate. Hospitaalonni biyyattii sababa dhukkubsattoonni heddummaataa jiraniif hanqina oksijiiniif saaxilamaa jiru. ""nama badii kana raawwate irratti tarkaanfii sirriin akka fudhatama barbaanna,'' jedha namni akkawoon isaa sababa hanqina oksijiinin duraa du'an Amol Vyavhare. Namni biraan Vicky Jadhav, akkawoonshee wayita isheen battala balaan mudate dura nyaata bituufiif biraa baate fooyyee akka qabdu himte, yeroo isheen deebitu garuu duuteetti. Weerara koronaavaayirasii marroo lammaffaan akkaan goolamaa kan jirtu Indiyaan, guyyaa guyyaan namoonni 200,000 caalan akka qabamaa jiran gabaasaa jirti. Lakkoofsi namoota qabamanii fi akkaan dhukkubsatanii dabaluun ammoo hospitaalota biyyattiin qabdu daran dhiphiseera. Hanqinni Oksijiinii, siree irra ciisanii wal'aanamanii fi qorichaa akka malee mudachaa jiraachuu himti biyyattiin."	https://www.bbc.com/afaanoromoo/oduu-56826842
health	"""Dhiigni yuunitii tokkoo hanga qarshii kuma shaniitti yeroon itti gurturame ture"""	"Dur namni dhukkubsatee dhiigni akka barbaachisu yoo itti himamu, namoonni dhukkubsachiisan baayyee rakkatu ture. Dhukkubsatoonnis dhiiga barbaacha asiifi achi yoo fiigan arguun kan barame ture. Kan kutatee gara baankii dhiigaa deemee ammoo namoota dhiiga kennuun lubbuu baraaruuf hiriisan ykn kanneen dhiiga keenannii maallaqa argachuun ittiin jiraatan (daldaltoota dhiigaa) akkasumas kanneen dhiiga warra barbaadaniifi kanneen kennan walitti fiduun keessaa  waa buufan hiriiranii araguu ta'a. Yeroon sunis lubbuu hambiisuuf dhiiga argachuun yeroo baayyee cimaa itti tureedha. Bara 1981 irraa kaasee yeroo 79'f dhiiga arjoomeera. Salamoon Bayana nama umuriin waggaa 54 yoo ta'u, gaa'ila dhaabbachuun ijoollee lamas godhataniiru. Tibba naannoo baankii dhiigaa Itoophiyaa Fannoo Diimaa Itoophiyaa jalatti buluutti daldalli dhiigaa garmalee  cimee tureetti, warra dhiiga gurgurachuuf hiriiran bira taruun bilisaan dhiiga arjoomaa turu dubbata. Dhimmoota akka dhiika arjoomu taasisanis akka ittaanu kanaan BBC'tti himeera. Mudannoo hamaa garuu barnoota gaarii Mudannoon inni jalqabaa tibba tola olaa ta'un  Fannoo Diimaa wayita ambulaansiirra hojjataa tureettidubartiin ulfi irraa bahe tokko hanqiina dhiigaatiin miidhamte tokko argeeti ture. Kan biraa ammoo, dubartiin biraa hospitaala keessatti sababiidhuma walfakkaataan dhiignishee hedduu dhagala'ee tokko dhiigni kennameefi lubbuunshee yoo baraaramu hubate. Mudannoowwan lamaan kunneen waggoota dheeraaf dhiiga akka arjoomuuf akka isa kakaasan dubbata. Hojjattoot baankkii dhiigaa akkuma Salamoon kana bara dheeraaf dhiiga arjoman dubbifne akka hubanneetti, dhiigni hanga kuma shaniitti gurguramaa ture. Wallaansaan dhiiga baatii sadii keessatti al tokkicha qofa kennamuun akka danda'aamu gorfamulleen, namoonni torbaniitti al sadii dhiigasaanii gurguratan jiraachu Obbo Salamoon ni dubbatu. Tibba naanawa Istaadiyoomiitti dhiigni gurguramaa tureetti kanneen dhiiga bitaniifi gurguran qofa osoo hintaane faddaaloonnis daldalicha keessa gahee qabu turan. ""Daldala qotiyyoo fakkaata ture'' jechuun yaadata. Kunis egaa kan ta'aa ture tibba baankiin dhiigaa adeemsa bakka bu'iinsa dhiigaa hordofaa tureettidha jedhu. Dhukkubsataa tokkoof dhiiga hangasiitu barbaachisa yoo jedhamu, maatiin dhukkubsataa hanga jedhame sana kennu danda'an gara baankii dhiigaa deemuun dhiiga kennu. Bakka isaa ammoo baankichii gosa dhiigaa dhukkubsataaf barbaachisu hosipitaala dhukkubsataan ciiseetti ergaaf. Daldalli dhiigaa attamiin dhaabbatee? Bara ALI 2003 fi 2004tti alli baankii dhiigaa bitatootaa fi gurguurtoota akkasumas fadaaloota dhiigaatiin dhiphataa ture. Bara sana keessa ammoo hospitaaloonn babalataa turan. Fedhiin hospitaalotaa dabalaa dhufusaatiin gabaan dhiigaa attamiin akka baayyataa jiru kan hubate Ministirri fayyaa, baankii dhiigaa Fannoo Diimaa jala ture itti waamama isaa kallattiin waajjira miniteerichaa jala galachuun adeemsi jijjiraa dhiigaa akka hafu taasisee. Walii galattis wayita ammaa kanatti baankiiwwan dhiigaa 42 biyyattiitti argama. Isaan keessayis baankii dhiigaa damee Harariifi Jijigaa hanga harraatu adeemsa jijjiraa dhigaa akka hordofan aanga'oonni ni dubbatu. Dhiiga walitti qabamu keessaa harki lama sadaffaan Finfineedhaa yoo ta'u harki hafe tokko sadaffaan garuu kutaalee biyyaatti kan waliitti qabamudha. Namoota akka Obbo Salamoon dhiiga arjoomaniif galanni yaa gahuutii baankiin dhiigaa jijjirraa malee namoota dhiiga barbaadaniif bilisaan dhiiga kennaa jira. Obbo Yaaragaal Baankii Dhiigaa Biyyaaleessaatti Ittaanaa Daarektaraati. Haala arjomaa dhiigaa irratti fooyya'insii jiraatulleen ganaa baayyee akka hafu himu. Dhaabbanni Fayyaa Addunyaa lakkoofsa ummata biyya tokkoo dhiibba keessaa parsantaan tokkoo fedhiin dhiiga kan arjomu ta'u qabaata jedhulleen, haalli qabatamaan Itoophiyaa kanarraa kan fagaate ta'u himu. Haala kanaanis ummati Itoophiyaa miliyoona tokko fedhiin waggaatti ala sadii dhiiga yoo arjoome, dhiigni miliyoon sadii ni argama jechuudha. Haa ta'u malee wayita ammaatti baankiin dhiigaa waggaatti dhiiga kuma 100 qofaa walitti qabaa jira jedhu ittigaafatamtichi. ''Baayyee gadaanaarra jirra. Kun baayyee omaa miti,'' jechuun ibsa. Haa ta'u malee bara ALI 2010 akka fakkeenyaatti kaasuunnhirriinni dhiigaa mudate akka hinturree dubbatu. Hirrinni kan hinmudatiin waan hospitaalonni dandeetii isaanii gutuun hojjataa hinturreef jedhu. Gama biraatiin ammoo, hirriinni hinjiru jechuun, fedhiin dhiigaa hospitaalotaa gosa dhiigaafi baayyina barbaachisu hunda baankiin dhiigaa guuteera jechu akka hintaane  himuun, keessattuu gosti dhiigaa nagaativii (-) fi hirrinni pilaatineetii jiraachu ibsu. Dhiigoota (-) qabaniif yoo sababii adda addaatiin hirriinni mudatuutti gosti dhiigaa kennamuuf gosa dhiigaa 'O' dha. Hirrinni dhiiga akkasii kunis kan umamuu, lakkoofsi namoota dhiiga gosa akkasii qaban gadaanaa ta'usaatiin ta'usaatiifi dhiiga nama kamiifu kennamu waan ta'eefiidha. kana malees,  hospitaaloonni haala dirqamsiisaa qofa osoo hintaane dursanii gosa dhiiga dhukkubsattootaa qoruu dhabuun akkasumas 'O-' kennunsaanii hirriinni dhiigaa akka umamuuf gumaata taasisuu isaa dubbatu Obbo Yaaragaal. Hirriina dhiiga gosa O hiikuuf yaaduunis baankiin dhiigaa biyyaaleessaa ALI'tti Waxabajjii 2 bara 2011tti gareen arjoomtoonni dhiiga kanaa akka hundeeffamu kan taasifame yoo ta'u, namoonni dhiiginsaanii nagaativii (-) ta'ee fi 800 ol ta'an hubannoo cimsuuf guyyicha sana imala miilaa taasisaniiru. Dargaggeessi Xibabuu akkasuma waggoota 17n dura yeroo namoonni dhiiga arjooman waliin adeemuun ture akka diqqaatti ofiisaan dhiiga kennuu kan eergale. hanga ammaattis yeroo 38 kenneera. Gosti dhiiga isaa O- dha. Erga dhiigni isaa eenyumaafi akka ta'u hubateen booda takkaa arjoomuuf duubatti jedhee hinbeeku. Baankiin dhiigaas yoo hirriinni dhiiga gosa O- mudatu namoota bilbiluuf keessa tokko isadha. Inniifi hirriyoonni isaa gareen ta'uun wayita dhiiga arjoomuuf gara baankii dhiigaatti imalan faddaloonni karraarra dhaabachuun, maallaqa itti argachu ''osoo dandeessanu maaliif bilisaan kennitu'' jechuun akka isaan burjaajjeessan dubbata Xibabuun. Haa ta'u malees inniifi hiriyyaansaa maallaqa caalaa Tishartii Baankii Dhiigaatiin isaaniif kenname kan 'Ani arjoomaa dhiigaati. Arjomaan dhiigaa goota' jedhu uffachuun adabaabayiitti bahuun isaaniif ulfna caaluu akka ta'e hima. Haala kanaanis namoonni akka isaanii arjoomtoota dhiigaa ta'usaanii hubatan, akka maatii ykn firoota isaanii dhukkubsataniif kennaan gaafachaa turan. Haala kanaanis mudannoo hindagatamne akka qabu hima. Dubartiin ollaa tokko wallansi baqaqsanii yaaluu taasifamuuf hospitaala Minilik galanii, akka dhiigni barbaachisu itti himama. Haa ta'u malees ijoolleenis, obboloonnis dhiiga kennu sodaatu. Isaan booda Xibabuudhaan akka kennuuf maaloo jedhanii gaafatu. Dhiiga kennuun rakkina akka hinqabaannee fi isaani kennuu akka danda'an itti himamuus keennuuf waan sodaataniif, haadha isaaniif dhiiga kennuu hindandeenye. Dhumarrattis haadha isaaniif inni dhiiga akka kennu garuu itti aansee isaan arjoomtoota akka ta'aniif waadaa isaan galcheen. Innis haadha dhukkubsataniif dhiiga barbaachisu kenne. Haatiis ni  hafan. Xibabuunis maatii kana waliin firoome. Ijoolleen haadha kanaas hanga dhumaatti Xibabu waliin dhaquun dhiiga arjoomu akka barbaadan itti himan illeen dhummarratti dhiiga kennuu akka hindandeenye itti himan. ''Na dinqeen calise'' jedha Xibabuun haalicha yaadachuun. ''Namni tokko tokkoos yoo arjoome kan dhiigni isaa dhumu ykn kan dhukkubsatu itti fakkaata. Kaan ammoo hirriina dhiigaan qaba ykn gosa dhiiga kiyyaa hinbeeku jedha.'' Oggeessi laaboraatorii teknishiyaanii Fiqiruun dargaggeessa umurii 37tti. Bara 1995 irraa kaasees arjomaa ta'u dubbata. Gosti dhiigaa isaas O-dha. Gosa dhiiga isaa kanas kan hubata wayita warri Fannoo Diimaa dhiiga walitti qabuuf mana barnoota inni itti baratuutti argaman ture. waa'ee dhiiga rajoomu beekulleen garuu isa dura waa'ee gosa dhiigaa O- hin beeku ture. Daawiiti erga waa'ee gosa dhiiga isaa bare booda warri baandkii dhiigaa bilbilaniifis dhiisanis hanga ammaatti yero 38 dhiiga arjoomeera. Innis dhiigni arjoomu namoota biraa gargaaru danda'usaatti baayyee gammadaadha. Innis dhiiga arjomu danda'usaatti baayyee gammadoodha. ''dhiigni kiyyaa eenyufu ta'u akk danda'u nan beeka. Kanaafuu eenyumtuu yoo ittiin fayyee gammadoodha.'' Wayita dhiigni bakka bu'iinsaaf gaafatamaa tureettis namoota beekuufi hinbeekne hedduuf kenneera. Haala kanaanis mudannoowwan heeddu yaadata. Innis dhiiga barbaadamaa isaa bilisaan arjomuuf irra dedebiin yoo dhaqu, dhiigni garuu naannoo Isaatiyeemiitti hanga birrii kuma shaniitti gurguramaa turu yaadata. Maallaqichi kan nama hawwisiis iulleen  fayyaa ta'anii hojjatanii argachuu osoo danda'amu warra hojjachu hindandeenye lubbu baraaruun bu'aa hunda caalu akka ta'e dubbata. ''Namni dhiiga dhabuun du'u suun osoo obbolleessa, haadha ykn abbaa kiyya ta'ee jedhee yaada ta'ee namni dhiiga gurguruufis ta'e dalaluuf hinyaadu ture,'' jedheera."	https://www.bbc.com/afaanoromoo/oduu-48633030
entertainment	Artistiin beekamtuu Kiim Kaardaashiyaan abbaa warraaashee Kaaniyee Weestiin 'hiikuufi'	Kiim Kaardaashiyaan abbaa warraasheee raapparii Kaaniyee Weest hiikuuf galmee banuu miidiyaaleen US gabaasan. Jarri lameen erga bultii ijaarratanii waggaa torba yoo tahu ijoollees waliin horataniiru. Oduun kuni sabaa-himaa namoota beekamoo TMZ jedhamurraa yeroo jalqabaaf dhagahame. Gaa’ela isaanii keessa rakkoon akka jirus jette jetteen odeeffamaa tureera. Namooti kunneen beekamtii guddaa kan qabaniifi dhuunfaadhaan milkaa’ina horataniiru. Kiim yeroo jalqabaaf beekamtii kan argatte bara 2007  sagantaa TV waa’ee maatiishee hojjetame irratti dha. Ergasii isheefi maatiinshee beekamtii guddaan jiru. Sagantichis kutaan 21ffaa fi dhumaa bara dhuftu gadhiifama. Artistiin kuni gama daldala kuulaa (makeup) fi appii mobaayliitiinis milkaa’ina guddaa qabdi. Foorbis qabeenya ishee dhuunfaa dolaara miiliyoona 780 dha jedheera. Sirba Gold Digger jedhamuun kan beekame, Kaaniyee Weest illee muuziqaa raappiidhaan waggaa 15 asitti namoota maqaan dhahamu keessaati. Walleen badhaasa Giraamii mo’ate kuni dizaayinii faashiiniitiinis fiixaan bahumsa nama argate dha. Lamman isaanii otoo waliin bultii hin dhaabiin dura yeroo dheeraaf waliin turaniiru. Kaaniyee Weest bara 2010 ture sagantaa maatiishee irratti kan yeroo jalqabaaf mula’te. Mucaan isaanii jalqabaa Noorz bara 2013'tti dhalatte. Weest Kiimiidhaaf gaaffii natti heerumtaa isteediyeemii kubbaa kaachoo Saan Firaansiskoo kireeffatee sirba okeestiraadhaan dabaalameetu ture kan dhiyeesseef.	https://www.bbc.com/afaanoromoo/oduu-56138367
sports	Piriimer Liigiiin Itoophiyaa yoomiifi akkamiin deebiyee jalqabamaa?	"Piriimer Liigiin Itoophiyaa sababa weerara koronaavaayirasiitiin erga dhaabbatee bubbuleera. Haata'u malee, erga dhiyootii asiitii kilaboonni Liigichii taphattoota haaraa mallatteessifachuufi warreen duraan turan waliin ammoo waliigaltee haaromsuuf sosocho'aa jiru. Sochiin kun yeroo ilaalamu ammoo Piriimer Liigiin kun deebiyee jalqabaminnaa? kan jedhu gaaffii kaasaa jira. Deebiin gaaffii kanaa eyyee taanaan  attamiin taphatti deebiyama? Dirree qullaa deggartoota hin qabne keessatti gaggeeffamaa? Federeeshinii Kubbaa Miillaa Itoophiyaatti Daarektarri Hayyamaa Obbo Tewoodiroos Firaankoo dorgommiin kubbaa miilaa akka deebiyee jalqabamuuf mootummaa waliin dubbachaa jirra jedha. Bulchaan kilabootaa erga ministeera fayyaa irraa hayyama argatee booda torbeewwan 6-7 jiran keessatti Liigichi jalqabuu danda'a jedha Daarektarici. Haata'u malee, Piriimer Liigiin Itoophiyaa guyyaa akkasii jalqaba jedhamee guyyaan adda bahee murtaa'e hin jiru jechuun ibsa Obbo Tewoodiroos. ''Kilaboonni 'assaayimantii' fudhataniiru. Sana akka xumuraniin wanta irratti waliif galan erga fidanii booddee ministeera fayyaatiif dhiyeessina. Ministeerichi yoo hayyama nuuf kenne hojiitti galla,"" jedheera Daarektarichi. Obbo Tewoodiroos kilaboonni qajeelfama labsii yeroo muddamaa mootummaan labse hodofuu qabu jedha. Kilaboonni yeroo taphatti deebiyan haal-duree isaan guutuu qaban: Dhimma istaadiyeemii deeggartoota hin qabne keessatti taphni gaggeeffamaa. Mootummaanis tarsiimoo qopheessaa jira jedha Obbo Tewoodiroos. Haata'u malee haala amma jiruun taphoonni istaadiyeemii cufatanii bakka daawwattoonni hin jirretti gaggeeffama jedha. ""Taphawwan karaa TV akka tamsa'an gochuudhaan hordoftoonni akka Piriimer Liigii Itoophiyaa daawwatan gochuudhaan akka galiin kilaboonni TV irraa argatan taasisuuf hojjechuu yaadneerra."" Dabalataanis taphawwan Liigichaa istaadiyeemiiwwan murtaa'an irratti akka gaggeeffaman Daarektarichi BBCtti himeera. ""Taphoonni istaadiyeemota warra kam irratti akka gaggeeffaman hanga ammaa murtee hin dabarsine. Dirreewwan filachuun murtee dabarsuu kan danda'an qaamolee wal dorgomsiisanidha. Haata'u malee, erga filatamaniillee yoo kan ulaagaa fayyaa hawaasaa hin guutne ta'an faayidaarra ooluu dhiisuu danda'a."" Kilaboonni Piriimer Liigii Itoophiyaa taphattoota haaraa mallatteesifachuufi taphattoota duraan turan waliin ammoo waliigaltee haaromsuutti jiru. Sidaamaa Bunnaa, Hadiyyaa Hosaahinaa, Hawaasaafi Baahir Daar taphattoota waliin waliigaltee dheeressuurratti hojjechaa jiru. Federeeshinichi garuu jijjiiraan taphattootaa taasifamaa jiru beekamtii kan hin qabnedha jechaa jira. ""Kilaboonni taphattoota mallatteessifachaa akka jiran miidiyaaleerraa dhaga'aa jirra. Haata'u malee, yeroo jijjiirraa taphattootaa Federeeshinichaa ammallaa hin banamiin jira. Qaamoleen sadan [Federeeshinii, Taphataafi kilabichaa waliigalteen mallatteessan yoo jiraate kan beekamtii seeraa qabaatu."" Hayyamni taphni akka jalqabamu osoo hin argamiin dursanii kilaboonni adeemsa taphattoota mallatteesisuu keessa galuun isaanii waan bitaa namatti galudha jedha Obbo Tewoodiroos. ""Hir'ina maallaqaa qabna jechaa taphattootaa mallatteessisuun wanti ta'e akka jiru namatti hima."" Taphni Piriimer Liigii Itoophiyaa bara kana sababa koronaavaayirasiitiin addaan cite jedamuyyu murteen kun Piriimer Liigicha dursaa kan ture Faasil Kanamaa dabalatee kanneen biroo dheekkamsiisuun isaa ni yaadatama."	https://www.bbc.com/afaanoromoo/oduu-53791134
health	Fayyaa: Sa’aatii teleevizhinii ilaallu hir'isuun carraa du’aa ni hir’isa jedhe qorannoon	Guyyaa keessatti sa’aatii Tv daawwannu gara sa’aatii lamatti gad buusuun miidhaa fayyaarra gahu ni hir’isa jedhe qorannoon haaraa hojjatame. Sa’aatii dheeraa iskiriinii akka Tv, kompitara fi bilbilaarra turuun carraa kaansaarii fi dhukkuba onneef nama saaxila jedha qorannoon kun. Kanaafis, sa’aatii iskiriinii irratti dabarsinu gara sa’aatii lamatti yookiin achii gaditti gad buusuun carraa dhukkubaaf saaxilamnu ni hir’isa jedheera qorannichi. Yuunivarsiitiin Galaasgow namoota 500,000 kan umuriinsaanii ganna 37-73 giddutti argaman irratti bara 2016-18 qorannoo taasiseera. Argannoon qorannoo kanaanis namoonni gameeyyii sa’aatii iskiriiniirratti dabarsan hir’isuu qabu jedha. Osoo namoonni qorannoo kanarratti hirmaatan sa’aatii Tv ilaalan gara sa’aatii lamatti hir’isanii carraa du’uusaanii %5.62 akkasumas carraan sababa dhukkuba onneetiin du’anii %7.97’n gad bu’a jedha. Qorannoo irratti Tv qofa miti kan xiyyeeffatame, bilbila irratti viidiyoo ilaaluunillee xiyyeeffannaa argateera. Dr Haamish Foostar nama qorannoo kana dura aantummaan gaggeessan yoo ta’an Tv sa’aatii dheeraaf ilaaluun fayyaa keenyarratti miidhaa akka qabu himaniiru. “Qorannoon keenya sa’aatii tv ilaallu hir’isuun miidhaa fayyaa keenyarratti dhufu ni hambisa yookiin ni hir’isa,” jedhan Dr Haamis. “Sababoota beekuu fi gorsa kennuuf qorannoon dabalataa taasifamuu qaba.” Qorattoonni sa’aatii namoonni Tv itti ilaalan sochiilee fayya qabeessoo kanneen akka sochii qaamaatiin bakka buusuuf hojjataa jiru. Isaaniis namoonni sa’aatii dheeraa iskiriiniirratti dabarsuu dhiisanii osoo sochii qaamaa taasisanii fayyasaaniifillee gaariidha jedhu. Namoonni sa’aatii gabaabaa iskiriiniirratti dabarsanii fi sa’aatii dheeraa sochii qaamaa taasisan jireenya fayyaa qabeessa jiraatu jedhaniiru.	https://www.bbc.com/afaanoromoo/oduu-53515414
entertainment	Kanniisni dhaltuun tuuta kanniisaan marfamte attamiin badhaasa suuraa mo’atte?	Battalli sun kan gammachuuti, tuutni kanniisa kormaa dhaltuu tokko marsanii jiru. Kormaa kana hunda keessaayis isa carraa qabeessa ta'etu qunnamaan. Suuraan ajaa’ibaa Kaareen Eyignariin kaafame kunis wal-dorgommii suuraa bineensotaa bara 2022 mo’ate. Gama tokkoon suurichi kan waan teeknikaa qabudha. Gochaa tuuta kanniisaa kana kaasuuf leensii guddaa fayyadamuun dirqama ture. '‘Suuraa kana kaasuuf lafa kosiirra foqoquun narra ture,’’ jechuun qoosteetti Kaareen. Seenaa wal-dorgommii waggaa 58 kana moa’achuun Kaareen dubartii Ameerikaa shanaffaadha. '‘Kanniisa kana barbaachan deeme miti. Kibba Teeksaasitti hojii qonnaa irrattin bobba'ee jira, kanniisas achumattiin arge. Boolla xixiqqoo kannisni man’ee isaanii keessatti ijaarratanin arge,’’ jechuun BBC'tti himte. Nyaanni bifa kubbaan qophaa’e kun laarvaan hamma ga’eessa ta’uttii fi marsaan wal-hormaataa akka itti fufu gargaara. '‘Suuraan kun ajaa’ibadha, humna guddaas qaba. Suuraa amala ilbisaa agarsiisedha,’’ jedhan murteessitoonni wal-dorgommichaa. '‘Suuricha guutuu kan godhe, waan xixiqqoo ijaan hin hubatamne qabaachuu isaati,'' jedhan. Kana qofaas osoo hin taane, s﻿uuraaleen gara birooa akkasumas damee garagaraa irratti wal-dorgomuun mo'ataniiru.	https://www.bbc.com/afaanoromoo/articles/c2lv571xlwdo
health	Koronaavaayirasii: Bara barnootaa 2013’f Itoophiyaan hangam qophoofte?	Bara barnootaa 2013'tti barattoonni Covid19f akka hin saaxilamneef qophaa’aa jiraachuu Ministeerri Barnootaa beeksise. Ministeera Barnootaatti daariktarri koominikeeshinii Aadde Haarag Maammoo barnoota jalqabuuf dhimmoota yaadamaa turan keessaa tokko, haguuggii afaaniifi funyaanii dhiyeessuu, kutaa tokko keessatti walitti siquu hambisuuf barnoota dabareedhaan gochuu dha jedhan. Aadde Haarag koronaavaayirasii mana barnootaa keessatti ittisuuf lakkoofsi barattoota kutaa tokko keessa jiranii murteessaa dha. Dhimma kana irrattis ministeerichi mari’achaa turuu dubbatan. Barnoota jalqabuuf qophii akkamiitu taasifamuu qaba isa jedhuf Ministeera Fayyaafi Ministeera Nagaa waliin hojjechaa jiraachuullee himan. Hawaasa sirna baruufi barsiisuu maraaf barnooti otoo hin jalqabiin dura odeeffannoon akka kennamus himan. Ministeerichi ibsa miidiyaaleef kenneen yeroo barnootni jalqabu haalli mijataan akka uumamu akka hojjetu himeera, maaskii, saanitaayizariifi mi'a biroo vaayirasichia ittisuuf fayyadan dhiyeessuuf qophii irra jiraachuu ibsameetu ture. Aadde Haarag hanga yoonaa barnooti 2013 yoom akka jalqabu akka hin baramne himuun, ’’haala tamsa’ina vaayirasichaafi mootummaatu murteessas,’’ jedhaniiru. Manneetiin barnootaa yeroo galmee jalqabanitti tamsa’inni vaayirasii akka hin uumamneef barattoonni, barsiisotaafi maatiin maaskii keewwachuu, fageenya eeggachuu fi harka dhiqachuu of eeggannoo olaanaatii raawwachuu qabu jedhaniiru. Galmeen manneetii barnootaas haala qabatamaa isaan qabanirratti hundaa’uun adeemsifama jedhan. ‘’Dhimma of eeggannoo hojiirra oolchuuf mana barnootaa hanga maatiitti hawaasni itti gaafatamummaa qaba,’’ jedhan Aadde Harag. Akkasumas barattoonni barsiisota isaanii akka maatiitti waan ilaalaniif itti gaafatamummaa dachaa qabu jedhan. Yeroo vaayirasichi biyya gale namoota adda baasuufi rakkoo nagaafi tasgabbii biyyattii keessatti uumameen manneetiin barnootaa tajaajila kennaa turan hojii jalqabuun dura akka qulqullaa’aan mirkanaa’uu qabas jedhan. Oolmaa daa’immanii hanga kutaa kudha lamaatti barattoota jiraniif barnooti seemisteera lammaffaa akka irra deebi’amuufis ministeerichi ibsa kenneen himeera. Itoophiyaan erga koroonaavaayirasiin biyya galeen booda tamsa’inasaa hir’isuuf Ebla 2012 irraa kaastee manneetii barnootaa cufuunshee ni yaadatama. Barattoota kutaa saddeetii fi 12 ala warri jiran qabxii isaanii waggaa walakkaan akka gara kutaa itti aanutti darban taasifameera. Hanga yoonaa qoramaatni biyaalessaa kutaa saddeetiif 12 yoom akka taasifamu hin baramne. Itoophiyaatti hanga yoonaa namoonni 44,000 caalan koronaavaayirasiin yoo qabaman 709 lubbuu dhabaniiru.	https://www.bbc.com/afaanoromoo/oduu-53921080
health	Koronaavaairas: Daandiiwwan qilleensaa yoom balali'uutti deebi'uu, akkamiinis deebi'uu?	"Industiriiwwan addnyaarra jiran keessaa aveeshiniin hunda caalaa kan gitaafi bifa idil-addunyaa ta'e qabudha. Industiriin kun hojjetoota miliyoona hedduu qacaruudhaan jireenya miliyoonota hedduudhaaf muka bultii/bu'uura jireenyaa ta'uun tajaajila. Biizinasiiwwan idil-addunyaafi bashannanaafi turiizimiif ammoo wiirtuu sirna narvii isaanii ta'uun sochoosa. Kana ta'ee osoo jiruu sababa weerara koronaavaayirasiitiif industiriin kun harki caalu cufateera. Waggaa haaraa irraa kaasee balaliin xiyyaaraa guyyaa guyyaan jiru %80 hir'ateera. Addunyaa irraa bakka tokko tokkotti ammoo guutummaan guutuutti jechuun haala danda'amuun sochiin imaltoota xiyyaaraan deddeebisuu dhaabbateera. Industiriin kun kufuuf gatantaraa jira. Daandiiwaan qilleensaa, buufataawwan xiyyaaraafi dhaabbileen hojii lafarra jiran mara sosochoosan martinuu yeroo maddi galii isaanii gogee jiru kanatti akkamiin callaa kuufatan akka ol kaawwachu itti danda'an irratti abdii kutataa jiru. Amma industirii kana keessa namoonni hojjetan baayeen isaanii hojii isaanii dhabuuf jiru jedhamee eegama. Daandiiwwan QIlleensaa Biriitish keeessaa tokko kan ta'e IAG Kibxata darbe hojjetoota ciccimoo 42,000 qabu keessaa 12,000 kan ta'an hir'isuuf akka jiru beeksiseera. IAGn akka jedheetti Daandiin Xiyyaaraa Biriitish fedhiin imaltootaa sadarkaa bara 2019tti deebi'a jedhee hin eegu. Bakka gara garaatti hojjetoota hir'isuun, dirqamaan boqonnaa ykn yeroo malee dursanii soorama  baasuun itti fufee jira. Fakkeenyaaf, Easyjet hojjetoota daandii xiyyaaraa isaa UK keessa jiran 4,000 ji'a lamaaf boqonnaa akka ba'an godheera. Qantas ammoo hojjetoonni 20,000  akka boqonnaa ba'an taasiseera. Paayileetonni 700 ta'an Daandii QIlleensaa Ameerikaa keessa hojjetanis osoo yeroon hin ga'iin akka dursanii soorama ba'an hayyamamoo ta'uu isaanii ibsaniiru. Kun ta'ee osoo jiruu, qalbiin yeroo ammaa akkamiin suuta suutaan gara fuula duraatti yaaduurradha. Amma daandiiwwan qilleensaa guutummaa addunyaarra jiran suuta suutaan akkamiin gara akka kan duraan barameetti dhiyaatuttillee deebi'uu qabu kan jedhutu yaadamaa jira. Rakkoowwan loojistikii baramaa ta'an ni jiru. Xiyyaaronni balali'uudhaaf qophaa'uu qabu; buufataawwan xiyyaaraas isaan simachuudhaaf qophaa'uu qabu. Sagantaawwan bahuu qabu, hojjetoonnis argamuu feesisa. Haata'u malee, wantonni tilmaamuuf nama rakkisan mudachuu malan jiru. Ammallee xiyyaarri eessatti akka balali'uun hayyamamuuf namni sirriitti beeku hin jiru. Aanga'oota biyyootaatiin qajeelfamoota hojjetootaafi imaltootaan hojiirra ooluun dirqama ta'an akkamiitu akka kaawwaman hin baramne. Yeroo ammaa kana xiyyaaronni 17,000 guutummaa addunyaarraatti buufataaleen xiyyaaraa keessa akkasumaan buufatanii taa'aa jiru. Kun ammoo xiyyaarota guutummaa addunyaarra bobba'an sadii keessaa harka lama ta'u. Daandiin Qilleensa Biriitish, fakkeenyaaf, xiyyaarota isaa Landan Herziroow keessatti, bakka itti suphamu Kaardif keessatti, daandiiwwan buufataawwan xiyyaaraa naanolee kanneen akka Bornimaawoziifi buufata xiyyaaraa isaa Shatuhuu jedhamu Firaansii keessatti argamutti kuusee jira. Yeroo hojiirraa dhaabsifamanii jiranittillee, xiyyaaronni suphamuu isaan barbaachisa. Hangi ta'an ammoo battalumaan fayyadamuuf akka danda'anitti qophaa'u. Daandiin qilleensaa hedduun isaanii lammileen biyya ofiitti deebisuu irratti hojjechaa jiru yookaan ammoo tajaajilawwan fe'insaa (kaargoo) kennaa jiru. Garuu kanneen biroo ammoo balali'insaaf qopheessuudhaaf torban tokko ykn isaan ol akka isaan fudhachuu danda'n dubbatu namoonni industiricha keessa jiran. Yoo ammoo xiyyaaronni kunneen hunduu si'a takkaatti balali'uudhaaf barbaadaman garuu rakkoo cimaa ta'uu mala. Haata'u malee, xiinxaltoonni akka jedhanitti kun waan qabatamaan ta'uu danda'u miti. Sababiin isaas, daandiiwwan qillensaa garri caalan sagantaawwan balali'uu muraasnaa hojiitti deebiyaa waan deemaniif xiyaaronni baayyeen ji'oota itti aanan keessa barbaadamuu dhiisuu malu. Dhimmi guddaan inni biraa namoonni (hojjetoonni) yeroo hojiitti deebi'an industirri sana keessatti hojjechuu gahumsa isaan dandeessisu yeroo yerootti hojii irratti haaromsachuu qaban qabaachuu feesisa. Fakkeenyaaf, paayiletoonni qilleensarra turuun deebiyanii itti baruuf yeroo isaan barbaachisa. Yookaan ammoo xiyyaara ittiin leenji'an (shaakalana) simulaatar jedhamu irratti of ilaaluun dandeettii isaanii deebisanii cimsachuu barbaachisa. Kana malees, hordoffii haala fayyaa isaanii yeroo yeroottis taasisuu isaan barbaachisa. Hojjetoonni bakka murteessoo ta'anirra hojjetan kan akka injinarootaafi to'annaa tiraafikaas harki hojiirraa fagaatee turraan deebisanii of haromsuu isaan gaafata. Daandiiwwan qilleensaa baayyeen isaanii hojjetoonni bakka murteessoo ta'anirra hojjetan ammallee fe'isa deddeebisuu (kaargoo), namoota biyya alaatii deebisuu dabalatee hojiirra jiruuf waan ta'eef rakkoo hin qabaatu. Haata'u malee, hojjetoonni daandii qilleensaa hedduun hojii dhaabaniiru. UK keessatti, Abbaan Taayitaa Sivil Aveeshinii (CAA) hanga danda'ametti xiyyaarota gara balali'uutti deebisuudhaaf tarkaanfiiwwan barbaachisoo fudhachuumatti jira. ""Haala yeroo ammaa adda ta'e kanaaf, wantonni ilaalamuun irra jiraataniifi ulaagaan guutamuu malan ni jiraatu,"" jedhan dubbi himaan. ""Bakka danda'ameeti, paayiletoonni osoo maluma duraan barameen hojiirraa hin fagaatiin akka turan akka taasifaman ni eegama.  Yoo wanti ilaalamuufi guutamuu qabu gaafatmettis, daandiin xiyyaaraa tokko akkamiin akka nageenya barbaachisu ittiin mirkaneessuun itti danda'amu agarsiisuun irraa ni eegama."" Hojjetoota bakka murteessoo ta'anirra hojjetaniifis ulaagaaleen barbaachisoon ni kaawwamu. Rakkoon loojistikii xiyyaarota hojiitti deebisuufi paayiletoonniifi tekinishaanonni qophaa'oon amma jedhamee hojii jalqaban ifatti ni jiru. Haata'u malee, gaggeessitoota daandii qilleensaa addunyaa hedduuf yaaddoon hirriba isaan dhowwate kana miti. Rakkoon guddaa gaggeessitoonni kun itti jiran dhorkkaawwan imalaa biyyoonni gara garaa sababa weerara Covid-19 kaa'aniifi yeroo dhorkaawwan kunneen itti ka'u jedhamu ifatti beekamuu dhabuudha. ""Wanti gochuudhaaf yaalaa jirruakka addunyaan  karoora deebisanii jalqabuu qabaatudha,"" jedhan daarektarri ol-aanaa Waldaan Geejjiba Qilleensaa Idil-addunyaa Aleksaadiree de Juniyaach. Dhorkaan kaawame kun hanga walakkaa bara kanaatti, tokko tokko ammoo hanga dhuma bara 2020ttillee turuu malu jedhanii amanu. Balaliiwwan biyya keessaa dura jalqabuun, osoo hin turiin tajaajilwaan kan idil-addunyaa ni jalqabu jedhanii yaadu. Balaliiwwan ardiiwwan gidduutti taasifman itti aananii jalqabuu danda'u, ta'us garuu ""sadarkaa deebiyee jalqabuu kana irratti rakkoon jiru furamuu dhiisuu mala,"" jedhu. Wanti biraa dhimma ijoo ta'eefi ifatti hin baramiin yeroo xiyyaarri gara dhaabbatummaan balali'uu isaatti deebi'utti walirraa fageenya ofii hanga kamitti eeggachuun akka barbaachisudha. Laawonjiiwwan (mana nyaataafi dhugaatiiwwanii) keessatti, hiriira sakkatta'insa keessatti, ykn buufatawwan xiyyaaraa keessattillee namooni hangam walirraa fagaachuu qabuu? Qorannoo akkamiitu barbaachisaafi akkamiin ammoo gaggeefamuu? Kun daandiiwwan qilleensaafi buuftawwan xiyyaaraaf dhimmoota hojii daldalaati. Fakkeenyaa, Gurgurtaan adda addaafi manneen nyaataa warra buufata xiyyaaraaf madda galii guddaa ta'uun tajaajila. ""Buufatawwan xiyyaaraatiif galiiwwan balali'insa xiyyaaran ala kanneen ta'anis ni barbaachisu,"" jedhan gaggeessaan Waldaan Opereeteroota Buufata Xiyyaaraa Kaareen Dii dubbataniiru. ""Isaan ammoo kaffaltaa daandiiwwan xiyyaaraa akka kaffalaniif eegaman, kan  darbe gatii tikkeettii isaan maamiltoota isaanii kaffalchiisan miidhuu danda'u hir'isuuf nu gargaara. ""Buufatawwan xiyyaaraa keessa wanta jiran mara jijjiiruun nu hin barbaachisu. Jijjiirama ji'a ja'aaf turu qofa yoo taasifame talaalliin argamee tarkaanfiin jijjiiramaa sun isaan booda barbaachisuu dhiisuu danda'a."" Abbaan Taayitaa Aveeshinii Idil-addunyaa (IATA) akka jedhutti tarkaanfiiwwan fudhataman walfakkaatoo ta'uufi bifa qindaa'aa ta'een hojiirra oolchuu barbaachisa. ""Waan haala haleellaa shorokkeesummaa 9/11 booda ta'e hambisuu qabna,"" jedhan Obbo de Juniyaach. ""Yeroo sanatti tarkaanfiiwwan nageenyaa mirkaneessuu garaa garaa baayyeetu dhiyaatanii argaa ture. Kana waan ta'eefis, bifa walfakkaataa ta'eefi walsimatuun taasisuudhaaf yeroo dheeraa fudhateera. Hanga ammaallee tarkaanfiiwwan garaa garaa fudhataman qabna."" Daandiiwwan qilleensaas nama fe'atan xiqqeessuu danda'u. Fakkeenyaaf, daandiin qilleensaa biyya Jarman Luftaanzaan xiyyaara keessatti walirraa fageenyi akka jiraatuuf jecha teessumni gidduurra (walakkaarra) jiru kaafamee qullaa ta'eera. Daandiin qilleensaa EasyJet jedhamu kan xiyyaarota bobbaasu mara hojiirraa dhaabee jirus yeroo balali'uutti deebi'u teessuma walakkaa kaasuudhaan tarkaanfii walfakkatu akka fudhatu dubbateera. Akka  tarkaanfii yeroo gababaatti, imaltoonni hanga tokko shakkii akka hir'isaniif ni gargaara. Haata'u malee, baasii guddaan kan ta'udha. Daandiiwwan qilleensaa bu'aa argachuudhaaf tokkoo tokkoo xiyyaara balali'uu keessatti teessuma baayyeefi guutuu qabachuu barbaadu. ""Hangi fe'atan murteessaadha baajata isaaniirratti."" Keessumaa teessumni %90 ol nama qabaachuun baajata isaanii amansiisaa taasisaaf. Haata'u malee, yeroo teessoowan gidduu kaafamanii walirraa fageenya haala eeggateen hojii jalqaban xiyyaarri tokko %65 qofa fe'uu danda'a jechuudha. Kun yeroo gabaabatiif fudhatama kan qabaatu ta'uu danda'a. Akka Obbo De Juniyaach jedhanitti garuu yeroo dheeraatiif ture, ""akkaataa industirrii kun ittiin hojjetu jijjiiruun isaa waan hin oolledha."" Uk keessatti, mootummaan imaltoonni gara biyyattii seenan martinuu akka torban lamaaf bakka adda of baasanii turan keessa turuu dirqama taasisuu yaada jedhu dhiyeessan. Hoji-gageessaan Ruyaaneeyir Mikaa'el O"" Liirii bifa caalaa gabaabaafi ifa ta'ee akkas jechuun ibsan ""kun gowwummaadha"". Waldaan industirrii Daandii Qilleensaa UK akka jedhuttis karoorri akkasii, "" imalawwan idil-addunyaa gara UK fi UK irraa taasifaman ajjeesuun, miidhaa dinagdee ammana hin jedhamne industirri aveeshiniifi dinagdee UK irraan geessisa."" Xiyyaarota akka gara qilleensaatti deebiyanii balali'an gochuun isaa salphaa ta'uu danda'a.  Namoota xiyyaarota sanaan imalan argachuun garuu caalaa rakkisaa ta'uu mala. Kana waan ta'eefis industirii aveeshinii ilaalchisee jijjiiramoota yeroo dheeraaf turan taasisuun waan hin oolle fakkaata. ""Dhaabbileen daldalaa hojii imalawwan daawwannaafi bashannana guyyoota boqonnaa keessa hojjetaniif baayyee badaa ta'uu dhiisuu mala,"" jedha hoji-gageessaan idustirri turiizimii tokko ammoo. ""Ammumallee namoonni guyyaa boqonnaa isaaniitiif imaluu ni barbaadu waan ta'eef  gara dhuma waggaa kanaa keessa fedhiin akka jiraachuu malu ifaadha. "" Haata'u malee, imalli daldalaafi hojiif taasifamu dhimma biraati jedhu xiinxaltoonni. Imaltoonni gatii gurguddaa kaffaluun imalaniifi kanneen sadarkaa tokkoffaan imalan yeroo baayyee galii industirri kanarraa argamu sadii keessaa harka tokkoo gadi gumaachu. Balaliiwwan dhedheeroo irratti warra bobba'aniif garuu kana ni caala. Garuu amma aveeshiniif yaaddoon biraa waan jiraaatu fakkaata. Kufaatiin dinagdee addunyaa tilmaamamaa jiru, qophiiwwaniifi mariiwwan dhimmoota daldalaafi invastimantii haqamaa jiran, akkasumas fedhii biizinasiiwwan karaa toora interneetaatiin taasisuu kan fuulaafi fuulatti wal-arguu bakka bu'aa jiru dabalaa jiru kanaan aveeshiniin kun yeroo inni itti deebiyee dandamatu harkifataa taasisa. ""Moodeelii hojii biizinasii walitti makuun daandiiwwan qilleensaa wantota adda ta'an kan itti yaalan arguu dandeenya jedheen yaada,"" jedhan gorsaan dhaabbata JLS Joon Istriiklaand yeroo xiinxlana. ""Tajaajila kan xiqqoo biizinas kilaasii fakkaatu, bakka namoonni teessumaafi nyaata biizinas kilaasii itti argatan garuu laawonjii [bakka ummanni naataa, dhugaatiifi haara galfannaaf itti walitti qabamu) garuu dhabuu danda'a. Tooftaawwan addaa addaa gatii ittiin uuman hedduun jiraachuuf carraan ni jiraata. Garuu rakkoon guddaan guutummaa industirii kanaa, yeroo gara qilleensaatti deebiyuudhaaf qophaa'aa jiru kanatti, namni kamiyyu, sadarkaa kamirra jirullee fuuldurri maal akka fakkaatu beekuun hin danda'amu."	https://www.bbc.com/afaanoromoo/oduu-52491725
sports	Nice 1-0 Marseille: Taphataan qaruuraa itti darbatameen dha'amuu hordofee taphni adda cite	Tapha kilaboota Nice fi Marseille gidduutti taphatamaa tureen taphataan Dimitri Payet qaruuraa itti darbatame isa dhawe deebisee gara deeggartootaatti darbachuu isaatiin, namoonni gara dirree seenuun taphichi adda cite. Taphataan Marseille kun rukuttaa koornaa rukutuuf wayita jedhutti qaruuraa darbachuun duubaan rukutame. Qaruurichi kan darbatame bakka deeggartoonni Nice taa'an irraati. Jennaan taphataan kun deebisee garasaanitti darbate. Kana hordofee deeggartonni gara dirreetti galan - eegdoonnifi taphattoonni biroo jara to'achuuf hedduu dhama'an. Yeroo dheeraan booda taphattoonni Nice taphicha xumuruuf gara dirreetti deebi'anis, taphattoonni Marseille garuu bahuu didan. Kanaanis taphichi dhaabbate. Kilabni Nice goolii Kasper Dolberg galcheen taphicha 1fi 0n dursaa ture. Hokkora dhalate kanaan taphattoonni Marseille muraasni miidhamuun gabaafameera. ''Taphattoonni keenya haleelamaniiru,'' jedhan pireezidantiin Marseille Paabloo Longooriyaa. ''Nageenya taphattoota keenyaaf jecha, taphicha addaan kutuuf murteessineerra. Nageenyi taphattoota keenya dirree irratti haleelamanii hin mirkanoofne waan taheef.'' Jimenez erga Luwiziin mataan walitti bu'anii booda of wallaaluun amma dammaqe Taphni Ingilaand sababa sanyummaan yeroo lama addaan cite Hokkorri akkasiin eegale kan xumurame diraamaa hedduun booda ture. Wayita taphattoonni dirree dhiisanii bahuuf jedhanittis hokkorri itti fufee, leenjisaa Marseille Jorge Sampaoli lolarraa qabanii dhowwan. Taatee kanaan dura taphattoota Maarseetti qaruuraan pilaastikaa hedduun deeggartootarraa itti darbatamaa ture. Boodarra garuu Payet wayita rukutu, innis lafatti kufe. Booda keessa taphattoonni fi murteessitoonni dirree dhiisanii bahan. Torban lamaan duras wayita Marseille 3-2 Montpellier mo'atetti, deeggartoonni qaruuraa bishaanii hedduu dirreetti darbatanii turan. Tapha daqiiqaa 89ffaa irratti addaan cite sanarratti taphataan Maarsee Valentin Rongier fi taphataan kilaba Montpellier Florent Mollet jedhaman qaruuraa darbatameen rukutamanii turan. Taatee torban lamaan dura mudate kana kaasuun Aabba Loongooriyaan waan jedhan: ''Kun kan mudate yeroo lammeessoofi. Amma duras wanti kun Montpellier'tti nu mudateera.'' ''Wanti hardha mudate fudhatama hinqabu. Kun kubbaa biyya Faransaay keessatti akka fakkeenya tahuf jennee, taphicha dhiisnee gara Maarseetti deebine.'' Haatahu malee pireezdantii kilaba Nice kan tahan Jean-Pierre Rivere, taateen mudate gariin rakkoo Maarseeti jedhan. ''Taphichi akkanaan obba'uun isaa nama aarsa,'' jedhan. ''Wanta mudate namuu argeera. Qaruuraan bishaanii darbatamuusaa hin haallu, hundi keenya argineerra. Garuu dubbii kan hammeesse, waan taphattoonni Maarsee lama godhanidha. ''Kana hordofee hojjettoonni nageenyaa Maarsee gidduu seenuun dirree galanii, taphattoota keenya rukutaniiru.''	https://www.bbc.com/afaanoromoo/isportii-58302335
entertainment	Weellisaa You Tube irraa akkaataa sirbaa baratee badhaasota adunyaa mo'ate kana beektuu?	"Firanki Maak YouTube fayyadamuun sirbaa kan ture, amma garuu hojiisaa ta'u dubbata. Weelllisaan karaa YouTube attamiin akka sirbamu ofii isaa barsiisee amma badhaassawwan gurguddaa adunyaa lama ittiin argachuun welliisaa beekamaa ta'u danda'eera. Firaanki Maak dhiheenya kana wayita namni gadda irra jiru tokkoo akka sirba haadha warraa isaa duute jaallattu tokko waltajjii irratti akka sirbuuf wayita gaafateen tole jedhee of qopheesse. Innis qophii galgalaatiif erga hanga waaree booda shaakaleen booda bareechee dhiyeesse. ''Baayyee gaarii hin turre. Yeroon sirbetti haalli itti dhiyeesse baayyeen qaana'ee ture'' jedhe ture ofiisaatiin. Haata'u malee qophiinsaa sun namoota gadda irra turaniifi keessummoota hoteelichaa keessaa biratti haala gaariin fudhatamuun adeemsa haaraa irra isa kaa'e. Duraan attamiin viidiyoowwan YouTube ilaalaa akka sirbamu barataa ture, amma garuu akka ogeessa weellisaa beekamaatti ittiin galii argataa jira. Dargaggeessi umuriin waggaa 28 fi jiraataa Edinbarg kan ta'e kunis karaadhuma intarneetiitiin shaakkalliiwwan sagaleefi haala afuurri itti baafamu barachuun ofiisaa bariise. ""Akkasumas weelliiftoonan jaaladhu kanneen akka Roobbie Williyaams, Freed Astaaree fi Mikaa'eel Baabil itti sirban fa'is qorataan ture,'' jedha kutannoo ittiin sadarkaa ammaa irra gaheen yoo himu. ''Sirba tokkoo hangan waan daqiiqaa 45 ta'u argadhuutti torbaniif nan baradha ture,'' jedha. Wayita umuriinsaa waggaa 22 ta'uttis Tenerife keessatti boqonnaa (season) xumuruun gara UK deebii'e. Achiinis doonii Kiruuzee irratti hojii sirbaa sanii akka dhiyeessaniif affeerame. Haata'u malee namoota 13 akka qophii sirbaasaanii dhiyeesaniif affeeraman yoo mindeeffaman Firankeen garuu hojii hin kennamneef ture. Sana booda gara Edinbargitti deebi'ee osoo mana dhugaatii tokko keessa taa'uu haadha qabeenyaa manichaatti akka carraa hojichaa dhabuun gadde itti hime. ''Abdii kutachuu hin qabdu,'' jechuun natti himte. ''Garuu aniyyuu ofumakoon meeshaalee muraasa bitee hojjechuufan jedheen. '' Jimaata Jimaata irra mana dhugaatii koo keessayyuu sirbuu dandeessa,'' na jette. Firaanki sagalee guddistuu fi maayikiraafoonii bitachuun mana dhugaaticha keessaa fi manneen kunuunsa manguddootaa naannichaa deemuun sirbuu jalqabe. ''Akka maleen jaaladhe,'' jedhe. ''Manneen kunuunsaa keessatti sirbuu fi namootaan wal arguu baay'een jaaldhe.'' Bara 2019 ammoo gara Teneriifeetti imaluun dorgommii Badhaasa Tenefiiree ol adeemtotaaf qophaa'e irratti injifate. ''Sirbitootni fi namootni bashananan irra hojjetan Kaariis keessatti beekaman irratti hirmaataniiru. Badhaasa ol adeemtotaa kana mo'achuun waan ajaa'ibaa ture. Keessumaa You Tube irraa yeroo gabaabduu kana keessatti of barsiisee, jedhe. Hordoftootni miiidiyaa hawaasaa isaa akka malee baay'atee yeroo dhufan saganticha ammas US deemuun qopheessuu barbaade. Ammas Badhaasa Reel Laas Veegaasitti qophaa'e irratti injifachuun badhaasa ol adeemtotaa sanas injifate. Badhaasni Vegas Reel Awards' jedhamu waggaa sadii sadiin kan qophaa'u tahee, weellistootni dhibbaan lakkaa'aman irratti hirmaatu. Firaanki dorgommicha irratti sirboota jaha sirbeera. ""Asittan nama wal-tajjii tahuukoo mirkaneeffadhe,'' jedhe. Dhaggeeffatootakoof gammachuu waanan kenneef sababiin adunyaa kana irra jiruufis kanumaaf.'' Akkasumas Dilbata yeroo hundumaa fuula Feesbuukii isaa namootni 20,000 kallattiin isa daawwatan irrattis ni hojjeta. Firaanki daandii UK irra yeroo imal namootni inni hin beekne akkuma ini isaan beekutti itti dhiyaachuun yeroo isa walii dubbatan miira addaa qaba jedhe. Dhumarratti Las Veegas deemuun Mikaayil Baabil waliin sirbuun isaa waan innis tahe namootni kaan hin eegne tahuu himuun erga wal-tajjiicha xumuree duubdeebiin argates akka isa boonse dubbate."	https://www.bbc.com/afaanoromoo/oduu-61503942
health	'Quunnamtiin saalaa gaariin madda gammachuu nagaa ta'u danda'a' - qorattoota WHO	Namootni attamiin quunnamtii saalaatiin gammachuu akka itti argatan barsiisuun akka quunnamtii saalaa nagaa qabeessi jajabaatu qorattoonni Dhaabbata Fayyaa Addunyaa (WHO) himan. Tooftaa kanatti gargaramuunis waa'ee balaa quunnamtiin saalaa of eeggannoo malee qabaatu barsiisuu caalaa kondomiitti gargaaramuu akka fooyyeessu qorannoon kun adda baaseera. Akka qorattoonni kunneen jedhaniitti gammachuun sodaa caalaa kaka'umsa fayya-qabeessaadha Saalqunnamtiin saalaa balaaf kan nama hin saaxilleefi gammachisaa gochuun ni danda’a jedhan ogeeeyyii pirojetkii kana qorannoo keessaa tokko kan ta'an. Waggaa waggaatti addunyaa kanarratti dhimmoota fayyaa walhormaataa, saalqunnamtii fi tajaajilawwan sirrii irratti doollaarri biiliyoonaan lakkaa'amu baasii taasifama. Haata'u malee, amma yoonaatti sagantaawwan hedduun dhimma kanarratti hojjatan sababiiwwan ijoon namoonni baayyeen saalqunnamtii kan raawwatan miira gammachuu argachuuf ta'u hin himan. Ogeettiin fayyaa hawaasaa, Annii Fiilpot Sagantaa ‘The Pleasure Project’ jedhamu, kan garee Dhaabbata Fayyaa Addunyaa waliin hojjatu bara 2004 hundeessites. Sababiin saganticha itti hundeessite ammoo aarii ’’walgahiiwwan dhimma AIDS irratti waliitti fufiinsan ta’amanirratti namni maaliif saalqunnamtii saalaa  akkaraawwatamu dubbatu dhaabamu irraa ka’uun’’ ture. Isheen akka jettutti, ''Quunnamtii saalaa raawwachuudhaaf gammachuun sababa guddaa namni kakaasuudha. Garuu ammoo dhimmi kun barnoota quunnamtii saalaa ykn jidduugalmaata fayya-walhormaataa keessatti hin hammatamne. ''Osoo namoota baayyeedhaan, 'barnootii quunnamtii saalaa keessan walitti dhufeenyaa fi jireenya quunnamtii saalaa keessan isin hubachiiseera? jechuun gaaffattanii, lakkii jechun isniif deebiisu. Annii Fiilpot; ’’saalqunnamtiin balaaf kan nama hin saaxilleefi gammachiisaa ta’uu ni danda’a. Dhimmisaa waa'ee isaarratti marii ifaa qabaachuufi namootaaf ofitti amanummaa kennuudha,’’ jette. Sadarkaa idil-addunyaatti guyyaa guyyaatti namoonni miliyoonaa lakkaa’aman dhibeewwan saalqunnamtii saalaatiin dadarbuun qabamu. Isaan keessaayis irra caalaan isaanii mallattoolee dhukkubbii kan hin agarsiifnedha. Yeroo saalqunnamtii saalaatti koondomiitti gargaaramuun dhibeewwan kanneen namarraa ittisuun alatti ulfa hin barbaachisnelleen ni dhorka. '‘Kondomiin akka meeshaalee gammachuu akkasumas miiraa kakaasuu fi nageenya akka mirkaneessuutti bitamuufi gurguramuu qaba,’’ jetti Annii Fiilpot. Qorattoonnis fakkeenyawwan sagantaan saalqunnamtii nagaa qabeessaa dhiheenyaa barbaachaa fi jijjirama amalaa irratti dhiibaa qabaatan safaruuf barreeffamoota wallaansaa gagaragalchaniiru. Isaanis pirojektoota 33 ergaa gammachuu quunamtii saalaa of eeggaanoo qabu waliin jajabeessan arganiiru. Isaan kunneenis barnoota infekshiniiwwan karaa quunnamtii saalaa dadarbaniifi balaa kennuurra kan faayidaa kondomii irratti caalaa kan mirkaa'aniidha. Waa'ee gammachuu, fedhiifi bohaartii waliigaltee waliin aargamuu, fayyaa qabaachuufi nageenyaa barsiisuun kaayyoo sagantaa barnoota quunnamtii saalaa gamamchu-bu'uura taasifateeti. Barruu qorannoo 'Plos One’ jedhamurratti maxxanfame kana gargaaruun kan barreessan ogeettiin Dhaabbata Fayyaa Addunyaa Dr Liyan Gonsalves; ’Xinxalli kunis ergaa salphaa dabarsa. Innis sagantaaleen gammachuu argachuu dabalatee, sababiiwwan namoonni saalqunnamtii raawwataniif  haala gaariin calaqisiisan bu'aalee fayyaa fooyya'aa argamsiisu,’’ jedhaniiru.	https://www.bbc.com/afaanoromoo/oduu-60439915
sports	Pirimarliigii Ingiliiz: Galchiin Farmiinihoo daqiiqaa xumuraa Liivarpuul dursaa liigichaa goote	Goolii Roobeertoo Farmiinihoon daqiiqaa dhumaarratti mataan rukutee galcheen Liivarpuul Totanhaam Hootispar irraa saadarkaa tokkoffaa fudhate. Tapha dirree Liivarpuul Anfiildirratti halkan sa'aa shan irraa eegalee taphatameen Liivarpuul dursee kubbaa Mohaammad Saalaa dhiitee taphattoota ittisaa Tootenhaamiin kallattii jijjiiree galeen dursa qabate. Liivarpuul kubbaa harka caalu to'atee dhibbaa uumee taphachaa kan ture yoo ta'u Tootanhaam tooftaa taphaa ittiin beekaman Kaaawuntar attaakiin daqiiqaa torba booda goolii Saan galcheen qixxee ta'anii boqonnaaf bahan. Boqonnaan booda Tootanhaam carraa goolii uumuu danda'us, daqiiqaa 90'ffaarrattii goolii Robeertoo Farmiinihoon mataan rukutee galcheen Liivarpuul Tootanhaam irraa qabxii sadii argachuun sadarkaa tokkoffaa qabachuu danda'eera. Tootanhaam torbee jalqaba Piriimiyeer liigii kanaatti Evertaniin erga injifatamee booda reefu injifatame. Tapha kana irratti leenjisaan duraanii Liivarpuul Gerard Houllier kan ganna 73 torbee kana addunyaarra boqotan yaadatamaniiru. Gammachuu isaanii bifa addaan dirree keessatti kan agarsiisan leenjisaan Liivarpuul Jaargan Kiloop, tapha gaarii akka turee fi Totanhaamiin injifachuuf tooftaan jiru yeroo hundumaa kubbaa to'achuudha jedhan. Gooliin Tootanhaam galche oofsaayiidii ykn sarara taphaan ala jedhanii akka amananiis himaniiru. Joosee Moorinihoo gama isaaniin gareen isaanii gaarii akka turee fi injifatamuun akka hin malleef himan. Gama kaaniin gooliin Obaamiyaang galche Arsenaal Saawuuzaamteeniin mo'amuu baraareera. Torbee jaha dura Maanchistar Yunaayitidiin erga inifatee booda Arsenaal taphoota walitti aanan jaharraa qabxii sadii qofa argatee amma sadarkaa 15'ffaarratti argama. Taphataan kilabichaa duraanii Tiiyoo Waalkoot kilaba isaa duriirratti goolii galcheen boqonnaa bahanii, boqonnaa booda Obaamiyaang qeeqa goolii galchuu dhabuusaa callisiisu galcheera. Leenjisaan Arsenaal Maayikil Arteetaan taphattoota 10'n qabxii qooddachuu danda'uun isaanii kilabichi suuta bayyanachaa akka jiru agarsiistuudha jedhaniiru.	https://www.bbc.com/afaanoromoo/oduu-55328905
politics	Ameerikaa: Waayit Haawus dubbii himtuu gurraattii yeroo jalqabaaf muude	Pireezidant Joo Baayidan pirees sekireetarii dubartii gurraattii fi jaalattuu saala wal-fakkaataa  jalaqabaa Kaariin Jiin-Piiyer muudan. Kaariin nama ganna 44 yoo taatu, erga Baayidan aangootti dhufanii pirees sekreetarii itti-aantuu  tahuun tajaajilaa turte. Dhuma torbee dhufaa irratti, pirees sekreetarii duraanii Jeen Saakii bakka bu’uun hojii jalqabdi jechuu dha. Pirees sekreetaroonni gaazexeessitoota Waayit Haawusiif guyyaa guyyaan ibsa kennu, kana jechuun gaheen hojii kuni xiyyeeffannoo uummataa guddaa kan qabaatu taha. Kaariin, ''kuni yeroo seen-qabeessa dha, hawaasa ani keessatti guddadheef immoo hiika guddaa qaba. ''Kanaaf wal-tajjii kana duuba akkan dhaabbadhuuf gatiin muudameef kabajni natti dhagahama, bulchiinsa pireezidantii kana bakka bu'uuf hamma dandeettii koo nan hojjedha, ummata Ameerikaas nan boonsa jedheen amana.'' jette. Dubbii himtuun duraanii Saakiin miidiyaa MSNBC jedhamutti hojii haaraa jalqabuuf jirti. Tiwiitar irrattis dubartii ishee bakka bu’uuf jirtu kana, ‘’dubartii jabduu, simboofi hojii bareedaa isheen dalaguuf jirtu hammaan argutti hin obsu,’’ jechuun dubartii haaraa muudamte leellisteetti. Xiinxala - Rippoortara Kaaba Ameerikaa Antoonii Zarchariin Pirees sekireetariin Waayit Haawus fuula bulchiinsa pireezidantii aangoo irra jiruuti. Kan miidiyaa biyya keessaa, darbees kan biyyaafi addunyaa hafaniiti. Namni gahee hojii kanarra jiru rakkoon biyyaalessaa ykn gochi siyaasaa naamuusaan ala tahe raawwatu kan uummatatti as bahee ibsa kennu taha. Seenaa Ameerikaa keessatti yeroo jalqabaaf fuulli bulchiinsa kanaa dubartii gurraattiifi kan ifatti jaalattuu saal-walfakkaataa tahuu himattu ta’aa jechuu dha. Dubartii gurraattii yeroo jalqabaaf aangoo kanarra kaa’uun bulchiinsa Baayidan dubartoota gurraacha baayyee filatu garuummoo aangoowwan badaa hin mul’annerra kaa’uuf kuni tarkaanfii guddaa dha. Pirees sekireetariin dhimma imaammataa irratti hojjechuu baatanillee, ilaalcha uummatni bulchiinsa sanaaf qabu bocuu irratti gargaaruu danda’u. Kaariin hojii kutannoo barbaadutu ishee eeggata jechuu dha.	https://www.bbc.com/afaanoromoo/oduu-61344276
politics	'Intarneetni haa banamu, hidhamtootni haa hiikaman' - KFO	"Paartiin Kongireesii Federaalawaa Oromoo ibsa baaseen ittisa weerara COVID-19'f jecha Lixa Oromiyaatti Intarneetni adda citee ture akka deebi'uufi hidhamtootni akka hiikaman gaafate. KFO' ibsa Roobii baaseen tamsa'ina COVID-19 kan Itophiyaa keessatti namoota 5 irratti mul'ate ittisuuf tarkaanfii mootummaan Itoophiyaa fudhachaa jiru, ''guddoo jajaa'' jedheera. ""Bifa faallaa kanaa ta'een ammoo Oromiyaa gara lixaa irraa networkiin wal qunnamtiin cufamee waan jiruuf lammiileen weerara kana quba kan hin qabne ta'uun guddoo nu yaaddesssaa'' jedha ibsichi. Bu'uuruma kanaan KFO'n qabxiilee sadii irratti hojii mootummaafi dhaabbileen siyaasaa hojjechuu qabuu jedhe tarreeseera. 1. Lammiileen dhibee balaafamaa kana si'aawinaan akka ofirraa eeggatan mootummaan Itoophiyaa intarneeta cufe ariitiin deebisee akka banu. 2. Hidhamtoota sababa siyaasan jumlaan walitti kuufamanii buufata Poolisi, manneen hidhaafi mooraa leenjiijiran gadi dhiifamanii mana mana isaanii ta'aanii of eegannoo akka taasisan. 3. Jaarmiyaaleen siyaasaa, qaamoti adda addaa qabsoo karaa kamiinuu taasisan weerara dhukkuba kanaa ofirraa dabarsanitti tumsa barbaachisu akka goonu dhaamnaa jedheera. Paartiin Koongireesii Federaalawaa Oromoo mootuummaan Itoophiyaa sababa nageenyaaf jecha naannoo Intarneetni adda citee jirutti tajaajila intarneetaa akka deebisu gaafate. Waldaan Ogeeyyii Fayyaa Oromiyaafi dhaabbileen biroonis weerara COVID-19 sabeebbachuun tajaajilli qunnamtii gama Intarneetaa gara Lixa Oromiyaatti cufamee jiru akka deebi'u mootummaa Itoophiyaa gaafachaa jiru."	https://www.bbc.com/afaanoromoo/oduu-51941114
politics	Wiiliyaam Ruutoo: Pireezidantiin itti-aanaa Keeniyaa kan eegdonni jalaa jijjiiramuun yaaddahan, eegdota 257 qabu	Pireezidantii itti-aanaan Keeniyaa Wiiliyaam Ruutoo kan eegdota isaanii mootummaan jalaa jijjiiruun nageenya isaaniif yaaddessaa ta'uu komatan, eegdota 257 akka qaban ibsame. Mootummaan komii isaanii kanaaf deebii yoo kennu aanga'aa olaanaa kanaafi qabeenya isaanii, bakka horsiisa lukkuu isaanii eeguuf poolisoota ramadaman afur dabalatee poolisootni 257 ramadamuu himeera. Ministirri nageenya biyya keessaa Fireed Maatiyaangii koree nageenyaa paarlaamaaf yaada kennaniin mana jireenya Wiiliyaam Ruutoo qaamolee nageenyaa eegan irratti jijjiirraan godhame adeemsa idileeti jedhan. Eegdota Ruutoo keessaa 74 miseensota poolisii pireezidantoota eegan 'elite presidential unit' jedhaman ta'uu beeksisaniiru. Miseensonni Poolisii gariin bakka qubannaa xiyyaaraatti hiliikooptaroota Ruutoo lama eeguuf ramadamanii achi buufataniiru jedhan Maatiyaangiin. Pireezidantii Itti aanaan Keeniyaa Wiiliyaam Ruutoo fi deeggartootni isaanii jijjiirraan eegdotaa dhiyeenya godhame nageenya isaaniif kan yaadessuufi daba siyaasaa qaba jechuun komataniiru. ''Ragaa kaahameefi faallaa komii dhiyaateen Kabajamoon Pireezidantii Itti aanaan aanga'oota aboo walfakkaatu qabatanii turan wajjiin walbira yeroo qabamu seenaa biyyattii keessatti aanga'aa hedduu eegamaniidha'' jedhan Maatiyaangi. Xiinxaltootni garuu eegumsi Ruutoof godhamu ibsamuun isaa isa aanga'icha akka nama idilee kam waliinuu keessaahuu warra hiyyeessa waliin walitti dhiyaachuuf akka rakkoo hin qabnetti (hustler) of ibsaan ni faallessa jedhu. Deeggartootni Ruutoo Maatiyaangiin akkuma kan Ruutoo lakkoofsa eegduuwwan namoota baayyee beekamoo VIP akka ifa godhanis gaafataniiru. Ruutoo fi Pireezidant Keeniyaattaan akkaan waldhabanii jiru. Akka xiinxaltootni jedhanitti ammoo sababni Keeniyaattaan filannoo dhufaa jirutti itti aanaa isaanii deeggaruuf waliigaltee galanii turan irraa boodatti jechuudha. Keeniyaattaan filannoo darbe irratti morkataa isaanii kan turan Raayilaa Odiingaa deeggaraa jiru. Keeniyaattaan dhiyeenya Ruutoon hojii irraa eegamu haalaan hojjechaa hin jiran jechuun aangoo akka gadhiisan gaafatanii ture. Akka heera Keeniyaatti Pireezidantii itti aanaan barri baallii isaanii osoo hin dhumiin aangoorraa hin ari'aman.	https://www.bbc.com/afaanoromoo/oduu-58411081
politics	'US warra waliigalticha gufachiisan adabuuf qoqqobbii fayyadamuurraa duubatti hin deebitu'	US waliigalteen waraana dhaabuuf mootummaa Itoophiyaafi humnoota Tigraay gidduutti taasifame kabajamuu mirkaneessuufi sarbama mirgoota namoomaaf itti-gaafatamni akka jiraatu gochuuf, qoqqobbii fayyadamuurraa duubatti hin deebitu jedhan aanga’aan olaanaa Isteet Dippaartimanti tokko. Aanga’aan Isteet Dippaartimanti olaanaa maqaan isaanii hin eeramiin tokko akka ibsanitti, bu’uura waliigaltee mallattaa’een Ertiraafi humnoonni biroo naannoo Tigraay keessa jiran hin ba’an taanaan Ameerikaan qoqqobbii kaa’uu dandeessi. Yeroo ammaa kana waraanni Ertiraafi humnoonni Amaaraafi Affaar Tigraay keessatti akka argaman kan himan aanga’aan US kun, waliigalteen mootummaan Itoophiyaafi humnoonni Tigraay irra gahan humnoonni kunneen akka naannicha keessaa bahan kan gaafatu akka ta’e yaadataniiru. Mootummaan Itoophiyaafi humnoonni Tigrayy waliigaltee nagaa mallatteessan hojiirra oolchuudhaaf murannoo akka qaban dhaga’aa jirra kan jedhan aanga’aan Isteet Dippaartiment kun, waliigalteen nagaa kun akka hojiirra hin oolle warren gufuu ta’an garuu adabamuu akka danda’an ibsaniiru. Waliigalteen nagaa kun akka kabajamuufi hojiirra oolu, akkasumas sarbama mirgoota namoomaa warri raawwatan akka itti gaafataman gochuuf “qoqqobbii kaa’urraa duubatti” hin deebinu jedhan. Aanga’aan Olaanaa US Isteet Dippaartimen maqaan hin eeramne kun akka jedhanitti adeemsa waliigaltee nagaa Kaaba Itoophiyaa ilaalchisee odeeffannoo gaazexeessitootaaf kennanitti ture kana kan jedhan. Aanga’aan kun ibsa bilbilaan kennaniin adeemsa waliigaltee nagaa hojiirra oolchuu maal akka fakkaatuufi amma maalirra akka jiru ibsaniiru. Erga mootummaan Itoophiyaafi humnoonni Tigraay Piritooriyaatti waraana dhaabuu waliigalanii sa’aatii 48 fi 72 keessatti humna ittisaa Itoophiyaafi humna Tigraay gidduutti walitti bu’insi dhaabbateera jedhan aanga’aan US kun. Waliigalteetiin booda walitti bu’insi dhaabbachuun isaa gareen lamaanuu fedhii guddaa nagaa buusuuf qaban agarsiisa kan jedhan aanga’aan olaanaa kun uummata Amaaraa, Affaar fi walumaagalatti uummata Itoophiyaa gara fuula duraatti gargaaruudhaaf carraaqqii taasifamu keessatti walitti bu’insi dhaabbachuun gahee guddaa qaba jedhan. Ergamaan Addaa Gaanfa Afrikaa US Maayik Hamer bakka bu’oota humnoota Tigraay marii nagaa irratti hirmaatan Maqaleetii xiyyaara waraanaatiin fuudhanii geessaafi deebisaa kan turan himaniiru aanga’aan kun. Maayik Hamer bakka bu’oota Tigraay waliin socho’aa kan turan gaaffii Gamtaa Afrikaafi beekamtii mootummaa Itoophiyaatiin ta’uu isaas ibsaniiru. Maayik Hamer mariin Naayiroobiitti ture xumuramuu isaa hordofee maricharratti bakka buutota Tigraay qabatanii erga Tigraay, Maqalee deemaniin booda dursa TPLF Dabretsihon Gabremikaa’el (PhD) waliin wal arganii akka dubbataniifi Kibxata ammo gara FInfinneetti deebiyanii MM Abiy fi Itti-aanaa isaa Dammaqaa Mokonnon waliin akka wal arganis dubbataniiru. Akkaataa waliigaltee qaamoleen lamaan irra gahaniin gargaarsa namoomaa atattamaan qaqqabsiisuun dhimma ijoo akka tahe kan himan aanga’aan kun, sadarkaa jalqabbiirra jiraatus sochiin jalqabamuu isaa eeru. Konkolaataawwan dhaabbata Fannoo Diimaa Addunyaa gargaarsa fe’atan akka Maqalee qaaqabaniiru gabaasni nu qaqqabeera kan jedhan aanga’aan kun, konkolaataawwan dhaabbata Sagantaa Nyaata Addunyaa meeshaaleen gargaarsaa meetirik toonii 300 qabatanii gara Maayi Tsabiriitti imalaa jiru jedhan.  Wal waraansi Kaaba Itoophiyaa waggoota lamaan darban gaggeeffamaa ture miidhaa guddaa akka geessise kan kaasan aanga’aan kun, bu’uuraaleen misoomaa naannole Tigraay, Amaaraafi Affaar keessatti manca’an saffisaan deebisanii ijaaruu barbaachisa jedhan. Deebisanii ijaaruun deeggarsa maallaqaa guddaa barbaada kan jedhan aanga’ichi, tumsa idil-addunyaa kan gaafatudhas jedhan.  Ameerikaan deeggarsa dippilomaasiifi loojistikii dhiyeessuu itti fufti kan jedhan aanga’aan US kun, waliigaltee nagaa kana akka hojiirra oolu gochuudhaaf dhimmoota biro irrattis gaaffiin nuuf dhiyaannaan deeggarsa taasisuudhaaf qophiidha jedhan.	https://www.bbc.com/afaanoromoo/articles/ce9210037m6o
technology	Appiil gareen Israa'eel NSO maamiltoota kiyya basaaseera jechuun himate	Dhaabbanni teeknooloojii guddichi Appil garee basaasaa Israa'eel kan NSO jedhamuun odeeffannoo fayyadamtoota bilbila Iphone cabsee seenuuf [hack] yaaleera jechuun himate. Sooftiiweriin dhaabbanni Israa'eel omishiisuufi NSO jedhamus kan bilibilawwan Iphone fi Android miidhuu yoo ta'u, ergaawwan gabaabaa, suuraaleefi Imeeliiwwan ilaaluufi haasaawwan bilbilaa buutuuf kan qophaa'eedha. Gareen NSO ''ani kan irratti kiyyeeffadhe shororkeessootaafi yakkamtoota irratti,'' jedha. Haata'u malee garuu mormitoonni mirgoota sooftweerii, namoonni siyaasaa fi gaazeexxeessitoota butuuf fayidaarra olfameera jechuun himannaa dhiyeessu. Dhaabbatichi sooftiweerii Pegasus jedhamu kan dhiyeessaa jiruu miseensoota waraanaa biyyoota qabiinsa namootaatiin seenaa gaarii qabaniifi kanneen seera kabachiisaniif qofaa ta'uu hima. Haata'u malee baatii keessa jirru kaan dura qondaaltoonni Ameerikaa sooftiweerii ''biyyoonni lammiilee biyya biraa qaban, gaazexxeessitoonni fi rogeeyyoonni'' akka basaasuun dandeessisuuf taasifaman jedhamuun galmee gurraacha irra akka kaa'aman taasifaman. Himannaan dhaabbata Appil kunis qeequmsa dhaabbilee tekinoolojii kan biraa kan akka maayikirosooftiin, Meta kan dhiyeenya Facebook irraa maqaa jijjirratee, Alphabet kan qabeenyaa Google ta'ee fi Cisco Systems irraas ka'e kan hordofeedha. Ibsa dhaabbanni Appii gadhiisee kanaan, gareen NSO fi garee michuu isaa Teknolojiiwwan OSY, ''waan fayyadamtoota Appil irratti xiyyeeffatameef ittigaafatamoo ta'uu qabu'' jedhan. Gara fuuladurraattis dhiibbaa fayyadamtoota irra gahu hir'isuuf dhaabbanni NSO jedhamu kun omishaalee Appil kamuu akka hin fayyadamneef akka dhorkamu kan jedhuudha himannaan Appil dhiyeesse. Himmannaasaa mana murtii Waashingtaniitti argamuuf kan dhiyeesse Appil, gareen NSon ''sooftiweerii basaasaa bilbilawwan lammiilee Ameerikaa irra kaa'uun basaaseera'' jedhe. Haata'u malee kaadimtuu (server[ jidduugalaa dhaabbatichaa akka hin xuqamne beeksiiseera. Himannaa irratti dhiyaateef deebii kan kennee garee NSO gamasaatiin ''galanni nuuf haata'uutii namoota kumaatamaan lakkaa'aman du'a oolchineerra,'' jedhe. ''Kanneen daa'imman irraa miidhaa qaqabsiisaniifi kanneen gochaa shororkeessuummaa raawwatan motummoonni akka to'ataniif teeknooloojii barbaachisu dhiyeessuun deeggarsa taasifna'' jechuun deebii kenne dhaabbatichi.	https://www.bbc.com/afaanoromoo/oduu-59398298
politics	Pireezidantiin Ruwaandaa waggaa 20 dabalataaf biyya bulchuu akka fedhan himan	Hogganaan Ruwaandaa waggaa 20f biyyattii bulchan waggoota 20 dabalataaf aangoorra turuu akka yaadan himan. Pool Kaagaameen  filannoo bara 2024tti taasifamurratti pireezidantummaaf ammas akka dorgoman TV Firaansitti himaniiru. Bara 2015tti heera biyyattii jijjiiruun hanga bara 2034tti aangoorra  turuuf haala mijeeffatan. Filannoo pireezidantummaa waggaa shan dura adeemsifameen, hogganaan kuni dhibbeentaa 99 akka mo'atan gabaasaaleen bahan agarsiisu. Kanneen biyyaa ala jiran garuu filannoo sobaa turee ittiin jedhan. Kana booda filannoo irratti hirmaachuu akka barbaadan kan gaafataman namni ganna 64 Kaagaameen: ''Kana booda waggaa 20f hogganuuf yaada qaba. Kana gochuuf rakkoo tokkoyyuu hin qabu.  Filannoon dhimma uummataati,'' jedhan. Hogganaan dhaabbata mirga namoomaaf falmu  'Human Rights Watch' Gidduugala Afrikaa, Leewiis Mujee, ''waan nama dinqu uummanni hogganichi akkas yaada jedhee eeguu dhiisuusaati,'' jechuun BBCtti himan. ''Ruwaandaa keessatti mootummaa mormuu akka malee balaafamaa dha. Mormituu siyaasaa dhiisiitii, sirni abbaa-irree kuni yeroo murtaa'eef itti fufunsaa hin oolu,'' jedhe. Ogeessi seeraa mootummaa Ruwaandaa qeequun beekamu Chaarlas Kambaandaa, yeroo amma Ameerikaa jiru, ''hogganaan kuni waggaa 20 biraaf yoo itti fufe Ruwaandaan jaanaba taatii,'' jedhe. Lammiileen Ruwaandaa ammayyuu sodaa keessa jiraatuu, qondaaloti sadarkaa ministiraa irra jiran keesaa namni tokkoo ol aangoo kan hin gadhiisne waan sodaataniif akka tahe natti himaniiru jechuun himata. Pireezidant Kaagaameen garuu kora Waldaa Biyyoota Impaayara Biriitiish  jala turanii(Commonwealth) magalaa guddoo biyyattii Kigaaliitti adeemsifame irratti qabiinsa mirga namoomaa ilaalchisuun biyyisaanii haala gaariirra akka jirtu himan. Baatiiwwan muraasa dura UK'n  karoora koluugaltoota biyyashee jiran Ruwaandaa taa'aanii adeemsa isaanii akka hordofan garas erguuf murteessuu beeksistee turte. Dhimmi kunis UN'n kan balaaleeffatame yoo tahu, dhaabbatichi '' nama akka miyaatti gurguruu,'' jedheera. Waajirri Booriis Jonsan garuu isaan aangoo gadhiisanillee dhimmicha raawwachiisuuf akka itti cichu kakateera. Kaagaameen bara 1994 aangootti kan dhufan yoo tahu, finciltootni duguuggaa sanyii akka dhaabsisn gargaaranii turan. Ergasii guddinaa akka leellisaniitti of ilaaluu hogganaan kuni, qeeqxonni isaanii aangoo to'atanii turuu barbaadu jechuun isaan komatu.	https://www.bbc.com/afaanoromoo/articles/cje2vyv240do
sports	Joo Baayiden dabalatee gaggeesitootni addunyaa milkaa'ina Morokoon Waancaa Adunyaa irratti galmeesite jajan	Abjuun Morookoon Waancaa Addunyaa bara 2022 Qaataar keessummeessaa jirtu fudhachuu hin milkoofne, garuu biyyattiin gaddaa hin jirtu, sirumayyuu garee biyyattiin boonaa jirti. Morookoon Roobii kaleessaa galgala tapha Waancaa Addunyaa walakkaa xumuratti Faraansaayiin 2-0’n injifatamte. Injifatamuun garee Morookoo deeggartoonni ga’umsa mul'isaniif galateeffachuurra isaan hin hambisne. Gareen biyyaaleessa Morookoo Afrikaa fi biyyoota Arabaa keessaa yeroo jalqabaatiif dorgommii walakkaa xumuraa qaqqabuun seenaa hojjatan. Kana bu’uureffachuun Mootiin Morookoo Mohaammad 6ffaan garee biyya isaan toora tiwitaraa gubbatti galateeffatan. Hooggantoonni biyyoota biroollee otoo hin hafiin ga'umsa gareen Morookoo argarsiisan dinqisiifatan. Pirezedantiin Faraansaay Imaanu’eel Maakiroon gareen kubbaa miilaa Morookoo dorgommii Waancaa Addunyaarratti seenaa dalaganiif galateeffatan. ‘’Michuuwwan keenya warri Morookoon sadarkaa miidhagaa kanarra qaqqabuu keessaniif baga gammaddan. kubbaa miilaa keessatti seenaa dalagdaniittu,’’’ jedhan Maakiroon. Pirezedantiin Ameerikaa Joo Baayiden,’’ milkaa’inni gareen kun gonfate wayita ilaalamu qalbii namaa kan booji’udha,’’ jedhanii jajan. Taphataan sarara fuulduraa Faransaay Kiliyaan Mibappee, waayila isaa kilaaba kubbaa miilaa Faransaay PSG’f taphatu Asharaaf Hakiimiin akkas jedhe:’’namni kamiyyuu kan isin hojjataniin ni boona, seena hojjatan,’’ jedheen. Gabaastuun BBC Mayeni Joonsi, magaalaa Dhiha Morookootti argamtu Kaasaabilkaan tapha gareen Morookoo fi Faransaayi taphatan hordofaa turte. Mayeni akka jettutti, naannichatti garee Morookoo namoota umrii garaa garaarra jiran irraa deeggarsa guddaa argate. Deeggarsa garee Morookoo boonu tokko waa’e ga’umsa isaanii gaaffatte. Maqaan isaa Mohaammad Berrada jedhama. Gabaasaa ispoortii biyya keessati jedheera. ‘’Biyya kootiin nan boona, gareen Morookootiin baayyeen boone. Otoon hin jaalatiin daqiiqa 20 hin caalle keessatti durfamne. Nan gadde, garuu ittinan boone,’’ jedhe. Lammuummaa Morookoo fi Faransaay kan qabu Adiliin biyya dhaloota isaa deeggaraa ture. ‘’Yeroo hundumaa Morookoo deeggara, tasumaa harka hin kennanu,tasumaayyuu, garee baayyee gaarii ta’e qabna, Faransaayi caala taphatan,’’ jedhe. Gareen Morookoo Sambata dhuftu Kirooshiyaa waliin sadaffaa fi arfaffaa argachuuf taphatu. Abjuun Morookoon Waancaa Addunyaa bara 2022 Qaataar keessummeessaa jirtu injifachuu hin milkaa’in hafe, garuu biyyattiin gaddaarra hin jirtu. Biyyattii barana otoo sadarkaa kana geessi jedhamee hin eegamne  dorgommicharratti walakkaa xumuraaf geesse ture. Leenjisaan Morookoo Waalid Reguraay, seenaa hojjatan jedhamanii leellifaman. Reguraay milkaa’uuf waan danda’an hojjachuu himan. ‘’Taphattoonni koo ga’umsa agarsiisaniin garee Morookootti maqaa gaarii horan, kana fudhachuun ni jabaata, isaan silaa galmee seenaa irra deebiin barreessuu yaadanii turan,’’ jedhe. ‘’Waancaa Addunyaa raajidhaan hin injifatamu, cimanii hojjachuu qofaan milkaa'a, kanarratti cimnee hojjanna,’’ jedhe. Roobii galgala garuu Waancaa Addunyaa kan duraanii injifattee kan turte Faransaay imala Morookoo goolabde. Tihoo Hernaandez, daqiiqaa shanaffaarratti Morookoorratti lakkoofsisuun  deeggartoota Morookoo naasise. Kan a qofaan hin hafne , taphataan garee Faransaay jijjirame gara dirree seene Randaal Koloo Muhaani, galchii lammataa Faraansaayiif dabaleetu ittumaa abdii warra Morookoo ittuu dukkaneesse. Marsaa xumuraatiin Faransaayii fi Arjentinaan tapha Waancaa Addunyaa fudhachuuf Dilbata dhuftu walmorkachuuf jiru.	https://www.bbc.com/afaanoromoo/articles/cnd5nrp0z53o
politics	UN mormii wayita ibsutti Puutiin 'Qoqqobbii dabaltanii dubbii hin hammeessinaa' jedhan	Jaarmiyaaleen Dhaabbata Mootummoota Gamtoomanii sagalee tokkoon gocha Raashiyaa yoo balaaleffatan pireezidant Puutiin ''Qoqqobbii dabaltanii dubbii hin hammeessinaa'' jechuun akeekkachisan. Pireezidant Putiin biyyoota tarkaanfii biyya isaanii mormaa jiraniin ''qoqqobbii dabalataa kaahuun haalicha hin harbeessinaa'' jedhan. Putiin kana kan dubbatani walgahii mootummaan isaanii gaggeessuufi miidiyaan mootummaan bulu Rossiya 24 news tamsaase irratti. ''Nuti olloota keenya irratti fedha hamaa adda ta'e hin qabnu'' jedhan Putiin. Itti dabaluunis ''ollootni keenya nurratti tarkaanfii dabalataa akka fudhatanii hariiroo keenya hammeessaan taasisu hin jiru'' jedhan. ''Hariiroo kana akkamiin nagaatti akka deebisnu irratti hunduu yaaduu qaba jedheen yaada, nagaan wal-tumsinee hariiroo keenya nagaan jabeessuu.'' Putiin dubbii kana kan dubatan wayita humnootni isaanii Yukireen keessatti buufata niikuleera guddicha Awurooppaa keessa jiru to'achuun gabaafamee addunyaan mormii cimsettidha. Ministiroonni biyyoota Lixaas Biraaselsitti al-arguun haala Raashiyaa irratti dhiibbaa cimsan irratti mariitti jiru. Putiin dubbii isaanii kan keessatti akkuma amma dura jedhanii turan opireeshiniin waraanaa Yukireen keessatti raawwachaa jiran 'gochaalee Federeeshinii Raashiyaa miidhan dhabamsiisuufi'' jedhan. Biyyootni isaan waliin deeggarsa hin goone ofis Raashiyaas miidhuuf ta'uu jedhan Putiin. Miidhaan jiraatullee biyyi isaanii tarsiimoofi gahumsa dhiibbaawwan irra gahaniifi itti aggaamaman keessa ishee dabarsu diriirsaa akka jirtu ibsaniiru. ''Kanarraa(qoqqobbii) nutu buufata'' jedhan. Kun kanaan osoo jiruu Manni Maree Mirga Namoomaa UN's har'a yaada murtee weerara Raashiyaa balaaleffatu sagalee caalmaan raggaasee komishinii addaa yakka waraanaa fi yakka namoomaa humnoota Raashiyaan raawwataman qoratu hundeesseera. Ibsa waloo kana baasuu kana keessatti biyyootni hedduun sagalee deeggarsaa kennanii, gariin callisa yoo filatan kan mormite Eertiraa qofadha. Manni Maree kun komishinii yakka qoratu isa olaanaa kan ajaju yeroo amma dura Siiriyaatti fi Itoophiyaa irratti komishinii qorannoo gaggeessu hundeesseera. Ibsa waloo balaaleffannafi hundeeffama komishinii kanaaf biyyoota miseensa mana marichaa ta'an 46 keessaa 32 sagalee deeggarsaa yoo kennan, 13 ammoo callisa filataniiru. Biyyootni lama mormaniiru. Dhimmoota hedduurratti Raashiyaa kan deeggaran Chaayinaa, Kuubaa fi Veenziweelaan amma callisa filataniiru. Sagaleen mormii lamaan tokko kan Eertiraa tokko ammoo kan Raashiyaa mataa isheeti. Yaada murtee mana maree kanaa UN'f kan dhiyeessite Yukireen murtee darbeen booda addunyaan faallaa Raashiyaa dhaabachuu agarsiisa jetteetti. UN'tti ambaasaaddarri Yukireen ''addunyaa guutuun faallaa keessan dhaabate'' jechuun gammachuu ibsatan. Yevheniia Filipenko miidiyaaleetti yoo dubbatan ''Ergaan Putiiniif darbe ifadha: Sadarkaa addunyaatti qollifatamteetta, addunyaa guutuun faallaa keeti,'' jedhan.	https://www.bbc.com/afaanoromoo/oduu-60621048
sports	Dubartiin Nayimaar gudeeddiin himatte ofumaa himatamte	Biyya Biraazilitti poolisiin dubartii taphataa intarnaashinaalaa biyyattii Nayimaar hoteela Paarisitti na gudeedeera jette adeemsa seeraa waliin dhahun himate. Najilaa Tirindaade fi abbaan warraashee duraanii, Estiveens Aalvens poolisitti sobuufi maqaa taphataa kanaa balleessuuf yaaluun himatan. Taphataan Paaris Seent - Jeermen daba kamirraayyuu bilisa baheera. Abukaatoon Aadde Tirinidaade immoo himannaan kuni akka isaan ajaa'ibe himan. Kosmee Araawujo himannaa poolisii ni balaaleffatu. Maamilli isaanii Obbo Alvees waliin ta'un qarshiif jecha waan raawwatani miti jedheera. Dhimmi gudeeddii Neeyimaar irratti ka'e gaazexota Biraazil dabalatee miidiyaalee idil - addunyaa kaan irratti ijoo dubbii ta'e ture. Dhimmi kuni jalqaba kan dhagahame baatii Waxabajji darbe keessa taphataan kilaba Faransaayif taphatu miidiyaa hawaasummaa Inistaagiraama irratti dhimma gudeeddii raawwachuun akka himatame viidiyodhaan as bahe yeroo dubbateetti. Dubartiin kuni eenyu akka taate ibsa jedhus ergaafi suuraa Waatisaapp gubbaa jiru ifa godheera. Ergaa viidiyoo irratti dabarseen kan inni kana godhef ''homaa akka hin raawwanne mirkanessuuf'' ture. Akka inni jedhetti onlaayinii wal argan. Gara Faransaay akka dhuftu baasii ishee danda'e waligalteedhaan saalqunnamtii erga raawwatan. Achiiti Aadde Tirinidaaden gara Biraazil deebitee akka ishee hube poolisitti himatte. Inumaa Televijinii gubbaa mul'attees gaaffiifi deebii taasiste. Viidiyoo isaafi isheen wallolan agarsiisa jettees agarsiiste. Booda garuu poolisiin Tirinidaade himate. Akka gabaasa AFP'tti inni humnaan loleera jedhu sobaa jechuun himateen. Neeyimaar jalqabumaa maqaan na badeera jechuun isa himatame balaaleffataa ture Yeroos Abbaan Alangee Saa'o Pooloo ragaan hin jiru jedhee himannaa isa irratti baname adda kutuun isa ani yaadatama.	https://www.bbc.com/afaanoromoo/oduu-49658796
sports	Roonaaldiinihoo fi obboleessi isaa sababa paaspoortii sobaan to'annoo jala oolan	Taphataan beekamaa kubbaa miilaa Biraazil kan ture Ronaaldinhoofi obboleessi isaa himannaa paaspoortii sobaatiin Paaraaguwaay seenuuf yaalan jedhuun himatamanii Sanbata mana murtiitti dhiyaatan. Abbootiin alangaa akka jedhanitti, obbolaan lamaan kunneen Roobii yeroo biyya seenanitti dookumantii soobatu kennameefi. Obbolaan kun garuu nuti baleessa hin qabnu jedhanii wakkataniiru. Abbaan alangaas jarreen kun gowwansamaniiti jedha. Haa ta'u malee guyyaa Sanbataa harka hidhamuun mana murtiitti wayita dhiyaatan kan agarsiisuu suuraan saanii qoodamaa jira. Ronaaldinihoo fi obboleessi isaa to'annoo jala kan olfaman yaada adabbii kan biraan haa adabaman jechuun abbaan alaangaa dhiyeesse abban murtii akkuma dideeni. Roobii darbe Hoteela magaalaa guddoo Paaraaguwaay taphataan kun obboleessa isaa waliin keessa buufate poolisiin sakatta'ee ture Yeroo polisiin qoratamanitti Roonaldinihoofi obboleessi isaa paaspoortiin nuuf kenname keennaa nutti fakkatee ture jedhaniiru. Bara 2019 taphataan Biraazil kun paaspoortiin isaa Biraazil fi Ispeeyin sababa gibira hin kafalamiin hafeef jalaa fudhatamee ture. Aanga'oonni gumuruukaa Roonaaldiinihoo paaspoortii sobaan dabarsan akka qoratamanis aanga'aan biyyattii himaniiru. Taphataan kubbaa miilaa ganna 39 gara Paaraaguwaay kan imale kitaaba beeksisuufi daa'immaan harka qalleeyyiif tumsa walitti qabuuf ture. Namni sadaffaa isaan waliin imales kan ganna 45 tokkos isaanuma waliin qoratamaa jira. Ronaaldiinihoon bara 2004 fi 2005 walitti aansuun taphataa cimaa addunyaa ta'uun filatamee ture. Bara 2002 ammoo garee biyaalessaa Biraazil waliin waancaa addunyaa injifateera. Wayita ammaa sooramarra kan jiru taphataan kun gatiin isaa paawondii miliyonaa 80-100 akka ta'e tilmaama. Inistaagiraamii irratti beeksisa al tokko maxxanfamuuf paawondii 150,000 kafalchiisa.	https://www.bbc.com/afaanoromoo/oduu-51757204
politics	Filannoo Arjantiinaa: Alberto Fernández filannoo pirezidaantummaa mo'atan	"Dorgomaa garee mormituu kan ta'an Alberto Fernández filannoo pirezidaantummaa Arjentinaa kenniinsa sagalee waa'ee rakkina dinagdeetiin caalmaa argateen injifataniiru. Mr Fernández sagalee mo'achuuf barbaachisuu caalmaa %45 tiin dorgomaa garee konsarvaativi kan ta'e Mauricio Macri mo'achuun injifataniiru. Erga qabxiin filannichaa ifa ta'een boodas namoonni waajira mummee filanootti waitti qabamuun gammachu Mr Fernández dhaaf qaban ibsataa turan. Haalli kanninsa sagalee filannoo kanatiis rakkina dinadgee ummata biyyatti harka sadii ta'u hiyyuummaa fsaaxileerratti kan xiyyeefate ture. Mr Macri baatii Hagayyaa keessa kenniinsa sagalee filannichaatiin dura ture kan morkaa isaa duba hordofaa turan. Dilbata taree alkan garuu mo'atamusaa beeksiisuun dorgomaa isaa kan Mr Fernández dhaaf guyyaa Wiixataa haala ce'umsa idileerratti mari'achuug gara masaraa pirezidaantummaatti baga nagaan dhufte jechuun dabarsaniif jiru. Mr Fernández ammoo booda keessaa deeggartoota isaaniitti akka himaniitti, 'pirezidaantii aanoorraa bu'aa jira waliin karaa danda'amu hindaan akka wal ta'iinsa' uuman itti himuu oduu Rooyitariisitu gabaase. Sagalee parsantaa 90 hanga ammaatti lakkaa'ameen Mr Fernández % 47.79 kan argatan yoo ta'u dorgomaan biraa Mr Macri ammoo sagalee  %40.71 argatan. Dorgomaan tokko filannoo mo'achuuf sagalee %45 qofti kan barbaachisu yoo ta'u, Mr Fernández kanaan ol argachuun mo'achusaanii ibsameera. Deegartoonni Mr Fernández waajira mummee filannoo biyyattiit wal qabamuun gammachusaanii ibsataa jiru. ""Kan akkasi baayyee gamadneef waan motummaan ummataaf yaadu deebii'eefidha'' jechuun ture Paolaa Fiore oduu Rooyitarsiitti kan hime."	https://www.bbc.com/afaanoromoo/oduu-50204783
entertainment	Ukee: Ayyaanni Ijoollee Shawaa Kaabaatti akkamitti kabajama?	"Ayyaanni ijoollee Ukee jedhamuun beekamu A L I'tti Hagayya 13 waggaa waggaadhaan kabajama. Ayyaanni kun akkaataa amantaa Kiristaanaatiin hiikaa mataasaa kan qabu yoo ta'es, iddoowwan hedduutti bifa aadaatiin kabajama. Iddoowwan ayyaanni Ukee haala hoo'aadhana itti kabajamu keessaa ammoo Salaale isa tokko. Salaaletti ayyaanni Ukee kun ayyaana Ijoollee jedhamuuni kan beekamu.Akkaataa kabaja ayyaana Ukee kana ilaalchisuunis maanguddoota Salaaleerraa Iyyaafanneerra. Obbo Amdee Abarraa jiraataa aanaa Kuyyuu magaala Garba Gurraachaati. Ayyaana Ukee kana ofii isaaniitiifis kabajanii akka guddataniifi yaadannoo cimaa akka irraa qabanis himu. ""Ayyaanni Ukee kun ayyaana ijoolleeti. Ijoolleen ayyaana kana hawwiidhaan eegdi. Ayyaana kanaaf qophii godhamutu jira. Gaafa A L I Hagayya 12 ijoolleen muka jiidhaadhaan goojjoo [gooo] ijaarratti. Maatiin ammoo manatti daabboo Ukee qopheessaf,"" jedhan. Qophiin ayyaana Ukee kun jala bultiirraa kan jalqabuufi gaafa Hagayya 13 ammoo ijoolleen dabboo Ukee kanaafi aannan qabatanii gara gooo jala bultiirratti ijaarratanii kana deemu jedhan. Ayyanni Ukee kana ijoolleen akkuma walitti dhufeenya isaaniitti garee gareedhaan qofaa qofaatti kabaju. Maatiin ijoollees aannan elemtuutti qabatanii ijoollee isaanii bakka godoo ijaarratan kanatti geessu jedhan Obbo Amdeen. Maanguddoon Salaalee Obbo Dirribaa Fayyisoo ammoo ayyaana Ukee kanarratti ijoolleen daabboo tokkoofi ulee cirii (Muka jiidhaa baala qabu) harkatti qabachuun si'a sadii godoo sanatti naanna'anii sirbu jedhu. ""Ukee yaa ukee Ukee bara quufaa Indaaqqotu dhuufa,..."" jedhanii barri haaraan dhufu bara quufaa akka ta'u hawwu jedhan. ""Ukee yaa Ukee, Ukee bara beelaa Indaaqqotu eela"" jedhanis barri yoo beela ta'e Indaaqqonillee akka miidhamtu ibsu jedhan. Si'a sadii erga godoo sana marsanii sirbaniin boodas cirriisaanii godootti hirkifatanii, keessa seenuun daabboo sana aannaniin unatanii nyaatu.Kabaja ayyaana Ukee kanarratti kan hirmaatu ijoollee umriin isaanii wagga 13 fi isaa gadi ta'an yoo ta'u, kanneen umriin isaanii gahe akkaataa kabaja ayyaanichaa keessaa baafaman akka qaban himu Obbo Amdeen. ""Ayyaana Ukee kana ijoolleen akkaataa gadaa ishii xumurtee keessaa baatu qabdi. Kan ariifate wagga 10tti keessaa baha. Kan ture ammoo waggaa 13tti. Daa'imni bahu barbaadu 'ani baranaan booda Ukee keessaan baha' jedhee garee isaatti hima,"" jedhan. Daa'imni kabaja Ukee keessaa bahu barbaadu kunis karaa balbala godoo sanaa osoo hin taane godoo cabsee utaalee keessaa bahuun fiiga. Ijoolleen godichia keessa jiran ulee fudhatanii ari'u jedhan. ""Mucaan goojjoo cabsee fiige kana ijoolleen ariitee yoo dhaqqabuu dadhabde inni Ukee xumureera jechaadha. Bara dhufu hin kabaju. Yoo ijoolleen isaa dhaqqabde garuu ulee sanaan rukutti. Ukee keessaa bahu hin geenye waan ta'eefis dirqama bara dhufus kabaja"" jedhan. Ayyaanni Ukee kuni ayyaana ijoollee waan ta'eef namni jabaan keessatti hin hirmaatu. Aadaan kabajaa kunis iddoowwan baadiyyaa ammallee jiraatus haphachaa akka dhufes himu maanguddoonni Salaalee dubbisne."	https://www.bbc.com/afaanoromoo/oduu-58265604
health	Addunyaa guutuutti namoota meeqatu talaallii amana?	Uummanni talaallii irratti amantaa hinqabu jechuun, tarkaanfiin addunyaan dhukkuba to'atamu danda'u kana to'achuuf fudhataa jiru boodatti deebii'eera, jechuudha jechuun ogeeyyiin akeekachiisan. Qorannoo sadarkaa addunyaatti ilaalcha namoonni talaalliif qaban irratti gaggeefame kun bakkeewwan tokko tokkotti amantaan namni talaalliirraa qabu gadi bu'aa ta'uu mul'isee. Itoophiyaatti daa'imman hedduun talaallii gifiraa hin argatan DRC tti weerara dhibee Gifiraan namoonnii kuma lamatti siiqan du'an Xiinxalli 'Wellcom Trust' yaada namoota 140,000 olii kanneen biyyoota 140 keessa jiraatan kennanirraa qophaa'e. Dhaabbata Fayyaa Addunyaa keessatti talaalliirraa amantaa dhabuun rakkoolee fayyaa addunyaa olaanoo kudhan keessaa tokkoo ta'uun galmaa'eera. Qorannoon kun akka mul'iseetti,namoonni baayyeen talaalli irratti amantaa hin qaban. Yaada talaalliin rakkoo hin qabuu jedhuuf: Talaalliin ni hojjata jedhanii akka amanan gaafatamanii: Ragaaleen saayinsaawaan akka mul'isanitti,dhukkuba nama ajjeessan kan akka gifiraarraa of ittisuuf talaalliin tooftaa gaariidha. Talaalliin addunyaa guutuutti namoota miliyoonaan lakka'aman dhibeerraa ittiseera. Fakkeenyaaf dhukkuba Maaree(smallpox) guutummaatti balleessuuf kan dandeessise yoo ta'u, pooliyoo (dhukkuba laamsheessaa) ammoo gara to'achuutti  jira. Garuu dhukkuboonni akka gifiraa irra deebiin mul'ataa waan jiraniif uummannii talaallii dhiisuu isaaniituu kanaaf madda ta'e jedhu ogeeyyiin . Kanaafis sodaa fi odeeffannoo dogongoraa diddaa namootaatiif sababa ta'u ni dubbatu. Dr Aan Liindastraand Dhaabbata Fayyaa Addunyaatti Ogeettii talaalliiti, haalli amma mul'atu baay'ee cimaadha jetti. ''Talaalliif kaka'umsa dhabuun keessattuu, bakkeewwan muraasaatti yaalii dhugaatti addunyaan dhukkuboota to'achuuf taasisaa jiruuf gufuu guddaadha.'' Gifirrii deebi'ee dhufaa jira Biyyoonni sadarkaa tamsa'ina gifiraa to'achuurra qaqabanii turan amma weerara olaanaatu mudataa jira. Ragaaleen akka mul'isanitti addunyaa guutuutti bara 2016 irraa bara 2017tti %30 mudannoon dhukkuba kanaa dabaleera. Sababii kamiinu talaalamuu dhiisuu jechuun nama talaalamuu dide dabalatee namoota biraarrattillee dhiibbaa qabaata. Osoo namoonni baayyeen talaalamanii,dhukkubichi akka namoota hafan itti hindarbine to'achuun ni danda'ama jedhu ogeeyyiin damee kanaa. Namoonni biyyoota galii gidduugaleessaa qaban keessa jiraatan kanneen biroo caala amantaan talaalliirraa qaban gadi bu'adha. Firaans biyyoota Awurooppaa keessaa biyya yeroo hedduu weerara Gifiraan miidhamtudha. Firaans keessattii nama sadii keessaa namni tokko talaalliiin amanamaa miti jedhee amana. Kunis biyyoota addunyaa kamiyyu caalaa lakkoofsa olaanaadha. Biyyoota kaaniin caalatattis bu'aa qabeessummaa talaalliirrattis walii hingalan. Bu'uura kanaan amma motummaan Firaans talaalliiwwan dirqamaan daa'immaniif kennamuu qaban sadiitti dabalataan talaallii saddeet itti dabalee kennuuf jedha. Akkasumas biyya ollaa kan taate Xaaliyaaniittis namoonni %75 ta'an talaalliin kun daa'imaaf akka barbaachisu amanu. Haaluma kanaanis,manneen barnootaa daa'ima hin talaalamiin akka dhorku, ykn maatiin hintalaalichisiin akka adabamaniif seerri baheera. US's weerara gifiraan miidhamteetti. Kunis jaarraa keessatti dhukkubni akkas yoo mudatu isa olaanaadha jedhameera. Bara 2016 kaasee hanga har'atti naannoolee bulchiinsaa 26 keessatti mallattoo dhukkibichaa kan adda baafame lakkoofsaan 980 ol galmaa'eera. Ameeriikaa Kaabaa, Kibbaa fi Kaaba Awurooppaatti, namoota %70 ol talaalliin nagaa qabeessa ta'utti waliigala. Lakkoofsi kunis biyyoota Awuroppaa Lixaatti harka 59 fi Awuroppaa Bahaattimmoo harka 50. Biyyoota guddinarratti argaman keessatti namoonni baay'een nageenyummaa talaalliitti ni amanu. Eeshiyaa Kibbaatti immoon lakkoofsi olaanaan %95 talaalamuutti walii gala.  Afriikaa bahaatti %92 talaalliirraa amantaa qaba. Biyyoonni akka Baangilaadeesh fi Ruwaandaas akkasuma waa'ee nageenya fi bu'aa qabeessummaa talaallii irratti waliigaltee idil-addunyaa  irra gahaniiru. Isaaniis qaamaan manootaaf talaallicha qaqqabsiisuun rakkoolee jiran baay'ina lakkoofsaa talaalamtootaatiin sadarkaa olaanaarratti argamu. Ruwaandaan biyyoota guddinarratti argaman keessaa dubartoota shamarraniif talaallii HPV jedhamu kan dhukkuba kaansarii gadameessaa ittisu bal'inaan dhiyeessuun biyya tokkooffaa taa'ee jirti. Mr. Kahaan akka jedhaniitti: ''Kunis cimee yoo hojjatamee haala fudhatama talaallii irratti maaltu galmaa'u akka danda'amu kan mul'isuudha.'' Qo'annichaan namoonni baayyeen nagummaa talaalliitti amanuuf caalaa saayintostoota, hakoomoota fi narsoota tti amanu. Haaluma walfakkaatuunis, kanneen waa'ee saaayinisii, wal'aansa fayyaa irratti odeeffannoo barbaadan walii galuurratti xiqqaadha. Akka gabaasa Wellcome kaa'eetti, sababiiwwan duuba amantaa dhabiinsaa jiru gadii fageenyaan hin qorannee. Haata'u malee, qorattoonni sababiiwwan gumaatan hedduun jiraachu himu.	https://www.bbc.com/afaanoromoo/oduu-48672561
entertainment	Shammarree naacha fuularra kabaluu obboleettii ishee lakkuu olchite	Yeroo naachi obboleettii ishee qabatetti, Jorjiyaa Loorii filannoo tokko qofa qabdi ture - fuularra naachicha rukutuu. Obbolaan lakkuu ganna 28 kun Meeksikootti utuu bishaan daakanii, naachi Malisaa qabatee bishaan jalatti gadi ishee harkisuu eegale. Obbolaan kun laga Puerto Escondido argamutti qocaa bishaan keessaa ilaaluuf yeroo deemanitti balaan kun kan uumame. Wiirtuuwwan kunuunsa bineensotaa keessatti hojjachaa, tola ooltummaan imalaa akka turan obboleettin isaanii Haanaa Radio 1 Newsbeat’tti himteetti. “Joorjiyaan, obboleettin ishee of wallaaltee utuu jirtuu argatteenii gara bidiruutti ishee harkisuu eegalte,” jechuun Hampshire irraa kan taate dubartiin ganna 33 Haanaan himteetti. “Yeroo ishee harkisaa jirtutti naachichi deebi’ee itti waan dhufeef – callistee rukutuunii eegalte.” “Bineensa tokko tokkoof kana goochuu akka qabdu dhageessee turte.” Haanaan akka jettutti naachi kun Malisaatiin akka “wayyaa moofaa” asii fi achi ishee daddarbate. “Gaarummaan isaa, yeroo naachichi gara si’a sadiif itti deddeebi’etti, obboleettiin ishee lakkuu cimtuun kun lubbuu ishee olchuuf irra deddeebiin isa rukutuu dandeesseetti.” Obbolaan lamaan amma hospitaala Meeksikoo keessatti wal’aanamaa jiru- Malisaan koomaa keessa jirti. Ogeessonni fayyaa waa’ee bishaan isaan daakaa turanii irratti yaaddoo qabu, akkasumas dhibeen wayii ilkaaniifi afaan naachichaa irraa itti darbee ta’uu danda’a yaaddoo jedhu qabu. Malisaan somba ishee keessa bishaan seeneera, tarii ammoo sombi ishee uratee ta’us danda’a. Amma afuura kan baafattu gargaarsaani. “Jorjiyaa fi Malisaan lamaanuu, qoricha antiibaayotikii cimaa fudhachaa jiru, kanaaf yoo infeekishniin gosa kamiyyuu uumame ariitiin wal’aanamuu akka danda’amuufi,” jetti Haanaan. Haanaan akka jettutti Joorjiyaan daakaa cillimsuu sirriitti kan beektu ta’us, yeroo naachi kun itti dhufe garuu “baayyee sodaatte.” Abbaan isaani ijoollee isaaf deeggarsa argachuuf Imbaasii Biritiish Meeksikoo jiru waliin haasa’aa jiru. Ta’us garuu obbolaan ishee irraa fagoo ta’uun waan nama dhiphisu ta’uu Haanaan ni himti. Karaa WhatsApp fi FaceTime Joorjiyaan siree hospitaalaa irraa ishee qunnamuu dandeesseetti. “Waa’ee Malisaa ogeessota fayyaa irraa Joorjiyaan ni dhageessi. Baayyee cimaadha,” jetti Haanaan. “Ciimtuudha, ammayyuu naasuu keessa jirti jedheen yaada. Garuu ammam akkan isheen boone itti himuun narra jira ture.” “Utuun obboleettii ciimtuu akkanaa hin qabu ta’e, obboleettiikoo ishee tokko dhabeen oole.'' Sagantaa Newsbeat karaa Instagram, Facebook, Twitter fi YouTube'n hordofaa.	https://www.bbc.com/afaanoromoo/oduu-57402612
health	Koronaavaayiras: Itoophiyaatti hanga harr'aa namoota 197, 361 Covid-19f qorataman keessaa namoota 3,759 irratti argameera	"Erga koronaavaayirasiin Itoophiyaa keessatti mul'atee biyyattiin namoota 197,361qorattee dhibeen 3,759 irratti argamuu mirkaneessiteetti. Kan har'aa tokko dabalatee namoonni walumaagala biyyattii keessatti dhibee Covid-19n lubbuun isaanii darban ammoo 63 qaqqabeera. Sababii Covid-19 hawaasa keessa galeef lakkoofsi namoota vaayirasiin kun irratti argamuu guyyaa guyyaan garmalee dabalaa jiraachuu Minisiteerri Fayyaa Itoophiyaa beeksiiseera. Wixata Waxabajji 17, 2020 saamuuda namoota   5, 274 sa'aatii 24 keessatti qoratameen namoota 129  irraa vaayirasiichi argamera. Itoophiyaatti kanneen har'a dandamatan 111 dabalatee walumaa galatti namoonni 849 ammoo vaayirasicharraa dandamataniiru. Kanneen har'a qabamuunsaanii mirknaa'e  keessaa 81 magaalaa Finfinnee, sagal Oromiyaa, afur Somaalee, afur Kibba, sadi Amaaraa, sadi Tigraay, sadi Affaar fi lama Hararii irraati. Namoota walumaa galatti biyyattii keessatti koronaavaayirasiin irratti argame  3,759  keessaa 2,743 Finfinneerraa ta'uun isaa ammoo magaalattiin giddu-gala dhibeen kun itti hammaate ta'uu ishee agarsiisa. Kana jechuun ammoo namoonni Itoophiyaatti hanga ammaatti koronaavaayirasiin irratti argame keessaa %73 ol kan ta'u Finfinnee keessatti ta'uu isaati. Naannoo Oromiyaatti ammoo qorannoo waliigalaa hanga har'aatti taasifameen namoota 211 irratti koronaavaayirasiin argamuun gabaasni Biiroo Fayyaa Oromiyaa ni mul'isa. Oromiyaatti namoonni dhibee Covid-19n darbe 7 ta'eera. ""Itti aansee vaayirasichaan qabamuu kan danda'u anadha, nuhi ykn nama jaalannu ta'uu akka danda'au hubachuun yeroo kamuu caalaa of eeggannoo barbaachisu hunda haa taasifnu,'' jechuun Ministeerri Fayyaa ergaa isaa dhaammateera. Yeroo ammaatti qorannoo gaggeefamuuf saamudni baayinaan qaamoolee hawaasaa irra caalaa vaayirasichaaf saaxilamtoota ta'an, dhaabbilee fayyaa, namoota kan vaayirasichaan qabame waliin tuttuqaa qabaniifi kanneen buufataawwan adda baafamanii keessa tursiifaman keessatti argaman irraa fudhatamuun kan qoratamu ta'u ibsameera. Gama biraatiin ammoo lakkoofsi oggeessoota fayyaa ittisa koronaavaayirasii kana keessatti adda durummaan hiriiran dhibee kanaan qabaman dabaluun yaaddoo ummuu isa Minitirri Fayyaa dubbachuunshee ni yaadatama."	https://www.bbc.com/afaanoromoo/oduu-53038111
health	Mucaa xiqqoon rifeensa ishee dhaabbata tola- oltummaaf arjoomuuf waggoota jahaaf eeggatte	"Pooppii lii-Barrowees mucayyoo xiqqoo umuriin ishee waggaa 11 yoo taatu, namoota rakkina fayyaa qaban gargaruuf jecha waggoota jaha guutuuf rifeensa ishee guddifachaa turte. Pooppiin wayita umuriishe waggaa shanii ta'u irraa kaaftee ture kan rifeensashee dhaabbata tol-oltummaa Little Princess Trust jedhamuf arjoomuuf kakaate. Dhaabbani tola oltummaa biyyaa Ingiliziitti argamu kunis daa’imman sababii wallaansa kaansarii fi dhukkuboota gara biraatiin rifeensa isaanii dhabaniif bilisaan rifeensa ykn wiigii umamaa (human hair) kenna. Pooppiin Ingiliizi-Weelsi keessaa bakka Aberdare jedhamuutti dhalattee guddatte. ''Rifeensa kiyya kanan arjoomuuf sababii ijoolleen kaansarii dhukkubsatan riifeensiisaanii irraa harca'uuf akka itti wiigiitti tolchuufiin akka itti fayyadaman barbaadeen,'' jetti Pooppiin. Haatii ishee Jeesikaa Lii-Buruuwwonsi akka jettuutti, Pooppiin hirriyyoonniifi maatiin hirriyoota ishee rifeensa isaanii muranii dhaabbata tola ooltummaaf akka kennan kan dhaggeessee waggaa shaniin dura ture jetti. Achumaan isheenis rifeensa ishee arjoomuu yoo dandeessee nu gaaffattee, yoo gaafannu garuu sababii umama rifeensa isheetiin Pooppiin kan yaaddee akka hin taane barre. Kunis rifeensi Pooppii laafaa ykn qaqllaa waan ta'eef, qaamooleen rifensa man-tolche (Wiigii) oomishan kan ishee akkuma salphaatti cicituu danda'a jechuun itti himan jetti haati Pooppii. Haata'u malee 2021 keessa rifeensa akka Pooppii fa'iin wiigii hojjachu akka eegalan dhaggeenye, kunis nuuf oduu gammachisaa ture jetti Aaddee Jaasikaan. Hiriyaan kiyya tokko waa'ee isaa ilaalchisuun bareeffama waan nuuf ergiteef, nuttis Pooppiidhaa: ''Kan gochuu raawwattu kanaa? Achiin isheenis baayyee gammaddee'' jechuun gaafannee jetti haatishee wayita haala adeemsa keessa darban ibsitu. Hogganaa Olaanaan dhaabbata 'Little Princess Trust' kan ta'an Filiippi Biresi, rifeensii lallaafaan akka Pooppii irraa wiigii oomishuuf baayyee haala salphaatti cacabbuu danda'a jedhu. Kaanaafu mala gara biraa kan wefting method jedhamuutti fayyadamu eegalle kan jedhan hogganaan kun, isas kanneen wiigii hojjatanis mala sana hojiirra oolchuun rifeensa akka Pooppii fa'i akka fudhatan taaifamu himu. Gosa rifeensaa isa kan reefeensa umama irra hojjatamu (human hair) tokko hojjachuuf sa'atii 30-60 kan itti fudhatu yoo ta'u, yeroo tokkoo tokkoos rifeensa kana hojjachuuf rifeensa namoota 12 hanga 14tu barbaachisa. Dhaabbanni ""Little Princess Trust"" jedhamu kunis rifeensa lammiilee Awurooppaa rifeensa xiqqoo jajabaatu qaban irraa wiigii oomishuu eegale. Haata'u malee sababii umama rifeensi isaanii akka salphaatti cacabuuf jecha, warra gurraachootaa fi warra adiidhaan wal makaa ta'an irraa rifeensa fudhachuu xiqqeessanii turan. Abjuu dhugoome Dhumarrattis, bara 2021 keessa mala haaraa hojiirra oolfameen Pooppiin akka abjuun ishee galmaan gahuuf ishee dandeessise. ''Amma baayyee gammadeera. Sammuun kiyyalleen naaf boqate. Haalli kunis namooti birootilleen maallaqaafi rifeensa isaanii akka arjoomaniif ni kakaasa jedheen amana,'' jetti Poopiin. ""Waanan raawwadheetti baayyeen boona. Riifeensa arjoomuun baayyee barbaachisaadha. Ijoollee sababii dhukkuba kaansariitiin rifensa isaanii dhabanis akka kiyyaatti gammadu jedheen yaada,'' jetti Pooppiin. Haatii Pooppii ammoo ''Rifeensi keenya mallattoo eenyummaa keenyaa jedheen amana,'' jette. Hogganaa Olaanaan dhaabbata 'Little Princess Trust' kan ta'an Filiippi Biresi, ijoolleen akka Pooppii baayyee jiraachusaanii, kan nama jajjabbeessuufi gammachiisuudha jedhan. Kunis daa'imman sababii dhukkuba kaansariitiin riifeensa isaanii dhabaniif wiigii hojjachuuf baayyee akka isaan gargaaru himu. Haati Pooppii Aaddee Beekiir Lii-Baaroos gaa ishaanitiin, ''ijoolleen kaansariin qabamuun jireenya ulfaataa dabrsaa jiran rifeensa sirrii ta'e argachuun kennaa olaanaadha,'' jetti. Haata'u malee gochaan rifeensa arjoomuu Pooppii kunis kan dhumaa miti. Gara fuula duraattis rifeensa ishee guddifattee arjoomuu barbaaddi. ''Riifeensa kiyya haalaan kunuunsee erga naaf guddateen booda ammas irra deebii'ee kennun barbada,'' jetti."	https://www.bbc.com/afaanoromoo/oduu-60851181
entertainment	Awustiraaliyaatti 'gosti qurxummii octopus aare' tokko ji'ooloojistii reebe	Namtichi Westarn Awustiraaliyaatti bishaan daakaa ture bineensa bishaan keessaa 'octopus' jedhamuufi ''guddoo aaree tureen'' reebamuusaa dubbate. Viidiyoo intarneeta gubbaa guddoo qoodamaa ture kanaan, oktopusiin kun bishaan gadi fageenya hinqabne keessatti nama Lance Karlson jedhamu kanatti wayita aggaamu agarsiisa. Bineensi bishaan keessaa kun boodarras marroo lammeessoof ji'oolojistii kanatti deebi'uun, harkasaa rukute. Achis mormaafi dugdasaa gara olii keessa garafeen. Gosti qurxummii kun qaamasaarraa waantota akka eegee fakkaatan (tentacles) muraasa kanqabu oggaa tahu, isaan nama kan reebe. Kanaanis qaama Laans irratti mallattoon gubu diimaa kan irraan gahe oggaa tahu, erga dhugaatii lallaafaa kollaa erga itti naqe booda aara galfachuu hime. Lubbuu baraaraa bishaan keessaa kan ture namni kun miidiyaa biyyattii 7News jedhamutti akka himetti [Afaan Ingilizitti si geessa], wayita bineensonni bishaan keessaa isa hiddan malli ittin of yaalu acheettoo (vinegar) tahus, wayita sanatti argachuu hin dandeenye jedha. Haa tahu malee, waanti asiidii ofkeessaa qabu kamuu akka gargaaru waan beekuuf, Kokaa koollaa fayyadamuuf murteesse jedha. ''Innis [akkuma acheetoo sanaa] hojjeteera,'' jedhe. Akka namni kun dubbatetti, isaafi maatiin isaa boqonnaaf bakka bashannanaa qarqara galaanaa Geographe Bay argamutti bashannanaa turan. Boodarras bishaan daakuuf wayita bahutti, gosa qurxummii 'stingray' jedhamu fakkaatuufi simbirroo tokko haleelu arge jedha. Wayita isaafi daa'imni isaa ganna lamaa itti siquun ilaalanitti, oktopus tahuusaa bare. Viidiyoo waraabaa kan ture namni kun, oggasuu bineensichi garasaanii arifachaa dhufe. ''Oktopusichi nutti aggaamuun isaa, hedduu na rifachiise,'' jechuun Aabba Karlson Rooyitarsitti dubabte. Boodarras irra deebiin kophaasaa gara bishaanii wayita deebiyetti, oktopusichi ammallee isa argatee, haleele. ''Manatsiriin bishaanii koo hin hurkaa'e, bishaanichis battalumatti boora'e. Anis burjaaja'uufi nahuu koon yaadadha,'' jedhe,	https://www.bbc.com/afaanoromoo/oduu-56630708
sports	Miindaa taphattoota kubbaa-miilaa Itoophiyaa  leenjisaa hanga ejentiitti seeraan ala 'saamamu'	Yeroo jijjiirraa taphattootaa taphattoota 11 mallatteessuun ala taphattoota isaa ol ta’an kilaba biraarraa ofitti fiduun liigii Itoophiyaaf waan haaraa miti. Taphataan waggaa darbe madda jabina kilaba isaa ta’e barana dursaa taphattoota kilaba morkataa isaa ta’ee as bahuunis waan barame. Waggaa darbe kilabiin waancaa ol kaase yookiin lammaffaafi sadaffaa xumure taphattoota 8 ykn 9 mallatteessuu yookiin taphataa isaa ijoo kaaniitti dabarsuunis jira. Kanaaf, sababi ijoo ammoo 'dumbulloodha'. Waggoota muraasa dura miindaan taphataa tokkoo kuma 50 yeroo seene qarshii baay’ee akka ta’etti fudhatamee ture. Yeroo ammaa gatiin taphataa kubbaa miilaa tokkoo miiliyoona 7 gaheera. Kilaboonni miiliyoona 10 baasaniis jiru. Mee kilaboonni Pirimiyeer Liigii qarshii hammanaa eessaa baasaniiti kanfalu? Qarshiin hammanaawoo kiisa taphattootaa seenaa? Bara jijjiirraa taphattootaa xumurametti kilaboonni taphattoota kilaboota biraa, kan liigii gad-aanurra jiraaniifi alarraayyu fidataniiru. Kilaabiin Walqixxee fakkeenyaaf kilaboota kaan caalaa taphattoota 17 mallatteessise. Humni Ittisaa kan maqaa durii Machaalitti geeddaratemmoo taphattoota 16 mallatteessise. Kilabiin taphattoota xiqqoo mallatteesse Q. Goorgisiidha. Taphattoota 3 mallatteessise. Kilabiin tokko bara dorgommii tokko taphattoota hammanaa mallatteessise akkamiin kilabii wal utubu ijaaruun danda’ama kan jedhu gaaffiidha. Mee jijjiirraa taphattootaafi miindaarratti haa fulleeffannu. ‘’Kanfaltiin dhageessu nama naasisa. Taphataan tokko waggaa lamaaf miiliyoona 10 akka kanfalameef dhagaheera,’’ jedha gaazexeessaan ispoortii Abirahaam T/Maariyaam. Akkaataa jijjiirraan taphattoota raawwatuurratti iftoominni hin jiru jechuun dubbata. Pirimiyeer Liigii Itoophiyaa keessatti turtiin jijjiirraan taphattootaa inni xiqqaan wagga tokkodha, inni guddaan waggaa shanidha. Haa ta’u malee, seerri taphataan tokko birrii hanganaa ol mallatteessuu hin danda’u yookiin miindaan isaa/ishee kanaa ol ykn gadi ta’u hin qabu jedhu hin jiru. Kuni dhugaa addunyaan itti jirtudha. Haa ta’u malee, addunyaa kubbaan miilaa dagaage keessatti qajeelfamni ‘Financial Fair Play’ jedhu jira. Qajeelfamni kuni kilaboonni baasiin isaanii galii isaanii akka hin caalle dhorka. Kunis, jeequmsa dinagdee keessa akka hin seenne taasisa. Pirimiyeer Liigiin Itoophiyaa qajeelfama baasiifi galii kilabootaa itti to’atu qabaachuun isaa ifa miti. Jijjiirraa taphattootaa ilaalchisuun yaada isaanii akka nuuf kennan kan gaafanne Hojii Gaggeessaan waldaa aksiyoona liigichaa Obbo Kiflee Sayifa ‘’kuni dhimma federeeshiniiti’’ jechuun deebii kennan. Haa ta’u malee, Abirahaam Pirimiyeer liigichi qajeelfama galiifi baasii ittiin to’atu hinqabu jechuun ibsa. Akka inni jedhutti, waggaa sadii dura seerri galiin taphataa tokko kuma shantama akka hin caalle bahee ture jechuun hima. Seerri suni jijjiirraa ‘’gara dhabe’’ furmaata itti tolchuuf qophaa’e. Akka gaaazexeessaa kanaatti, qorannoo waggoota muraasa dura Komishiniin Ispoortii biyyattii gaggeesseen baasiin waggaa kilaboota Itoophiyaa biiliyoona 2 ni ta’a. Gaaffiin ijoo kubbaan miilaa hamma baasi kana keessaa walakkaayyuu ni deebisaa kan jedhudha. ‘’Natti hin fakkaatu’’ jedha Abirahaam. ‘’Fakkeenyaaf bara darbe kilaaboota Pirimeer Liigii hirmaatan keessaa kilaboota sadii yookiin afurin ala kaffaltii miindaarratti rakkoo qabu ture,’’ jechuun ibsa. Federeeshiniin kubbaa miilaa taphattootaafi kilaboota gidduu waldhibdeen gaafa dhalatu mariin furuu malee aangoo akka hin qabne dubbata. Nami dhimma kana itti dhiheenyaan beeku biraas yaada kanaan waliigala. Akka jedhutti, yeroo kaffaltiin taphataa kuma 50 akka hin caalle jedhame sanattis taphattooti dabalataan kanfaltii fudhatan turani jechuun ibsu. Akka namoonni itti dhiheenyaan beekan jedhanitti, kaffaltiin taphattoota liigii gad-aanurraa ol dhufaniif kanfalamu garuu xiqqaadha. Hojii gaggeessaan kilabii haaraa ol guddate ta’an tokko BBC’n gaafatee ‘’dhugaadha’’ jedhaniiru. ‘’Kaffaltiin kaanii [taphattoota] guddachuun nu miidha. Taphataa kuma 300fi kuma 500 gaafate hundaaf kanfallee hin dandeenyu. Kaffaltiin kuni iccitii itti raawwatu qaba. ‘’Taphataan kanfaltii kana hunda argata jettee hin eegin,’’ jedhan. Taphataan kanfaltii kana erga hin arganne eenyutu fayyadamaa jira? Kana dura Buna Itoophiyaaf akkasumas garee biyyaalessaaf kan taphate Efireem Wandiwasan, yeroo ammaa pirezidantii I/aanaa waldaa taphattoota pirefeshinaalaa ta'un tajaajilaa jira. ''Kubbaan waan guddataa dhufeef hammi maallaqaas dabalaa jira,''. Aangawoonni kilaboota muraasa, leenjistota muraasaafi namoota gidduu jiraniin taphattoonni qarshii isaaniif malu akka argataa hin jirre dubbata. ''Ragaa nuuf fidaa seeratti geessina gaafa jennu tole hin jedhani. Sodaattee akka taphattudha barbaadama.'' Akka Efreem jedhutti taphattoonni dhimmicha osoo saaxilani hojii isaanii dhabuu malu. ''Leenjisaa kilaba tokko waliin yoo waliigaluu baatte kilaba biraa akka hin seenne taasifamta,'' jechuun Ibsa. ''Taphattoonni galii isaaniif malu argachuu dhabuun Isaanii adda baasuun rakkisaa nutti ta'eera.'' Gaazexeessaa Abirahaamis dhimmi kuni akka jiruufi saaxiluus ragaa argachuun rakkisaa akka ta'u Ibsa. Taphattoonnis rakkoo keessa jiran ibsu malee saaxiluuf akka rakkatan hima. Maddi biraa BBC'n gaafates kanuma mirkaneessa. “Taaphataan tokko yoo kenne milkaa’af. Leenjisaadhaaf mindaa isaa kenneefii gala. Leenjisaa tokko wajjiin kilaba kan jijjiiran kanaafidha. ''Dandeettiin isaa gaarii ta’us baatu taphatichi bakka inni dhaqu wajjiin dhaqa. Leenjisaa, dura bu’aa garee … hunda wal gaheera.“ Ittaanaa pirezidaantii Waldaa Tapahattootaa kan ta’an Obbo Efreem kuni dhugaadhuma jedhu. “Hanga kana leenjisaadhaaf hanga kana ammoo anaaf kennita jedhamee kaffaltiin duraa fa’aa taasifama. Haa ta’u garuu kallattiin osoo hin taane karaa bakka bu’ootaa taasifama“ jedha. Federeeshinichi kana hambisuuf bakka buutota eeyyama qaban qofaaf qormaata kennee akka ture namni keessa beeku kun BBCtti himeera. Kana bira darbees tokkoon tokkoo taphataa bakka bu’aa mataa isaa akka qabaatu qajeelfamas akka baase yaadata. “Federeeshinichi seera baasuu irratti cimaadha. Garuu karaa ittiin to’atu hin qabu. Fakkeenyaf, yeroo jijjiirraa dhiyeenya gaggeeffame irratti qormaanni bakka bu’ootaa hin turre.” Maddi qarshii kilaboota kana maalidha? Galii fi baasii isaanii eenyutu to’ata? “Galii kee kan beektu waan tokko qabattee gabaa yoo baatedha bar,” jedha Abrahaam. Abrahaamiifi namni maqaan isaa akka hin dhahamne nu gaafate kun akka jedhanitti ammatti kilaboonni Itoophiyaa galiin isaanii beekamaan DSTV irraa kan argamu qofaadha. “Galiin DSTV irraa argamu miliyeena 9 irraa eegalee akkaataa sadarkaa isaanitti kan qoodamuudha. ‘’Kanarraa kan hafe gareewwan bulchiinsa magaala fi kanamaa dhiisii Qiddus Goorgisii fi Bunnaa fa’aayyuu bajanni isaanii hin beekamu,” jedhan Abrahamaa Taklamaariyam. “Yeroo dhiyoo pirimerliigitti kan guddate Bulchiinsi Magaalaa Walqixxee hin danda’u jechuu isaatiin deeggarsi kan godhamuuf pirezidaatii kilabichaatini.” Abirahaam akka jedhutti kilaboonni biulchiinsa magaalaa galii kan argatan galii jiraattota bulchiinsa magaalaa irra argamuudha. Kilaaboonni mootummaa kanneen akka Itiyoo Elektirikii fi Madin bajanni isaanii kaazenaa mootummaa irraayi.	https://www.bbc.com/afaanoromoo/articles/cd1e5mzrjd8o
politics	Haleellaa buufata waraanaa Keeniyaa Laamuu irratti raawwateen lammiileen Ameerikaa sadi ajjeefaman	"Haleellaa gareen milishaa Al-Qaa'edaa waliin hidhata qaba jedhamu Al-Shabaab buufata waraanaa waloo US-Keeniyaa Laamuutti argamurrati raawwateen miseensi tajaajila waraanaa Ameerikaaa tokkoofi kontiraaktarooti lama ajjeefaman. Kaampii Simbaa jedhamuun beekamu kanatti dho'insi meeshaa dhaga'amuufi itti aanee ammoo dhukaasni dhaga'amuu namoonni naannoo sana turan dhugaa bahaniiru. Akka ibsa waraanaa Ameerikaatti miseensonni Ministira Ittisaa lama biroon madaa'aniiru. ""Lammileen Ameerikaa madaa'aan haala gaariirra jiru,"" jechuun waraanni US Ajaji Afrikaa ibseera. Gareen al-shabaab haleellaa ganama kana gaggeeffameef itti gaafatamummaa fudhataniiru. Keeniyaa keessatti al-shababe humna waraanaa Ameerikaa haleeluun kun kan jalqabaati. Dubbi-himaan Al-Shabaab TV Al Jazeera'tti himan akka jedhametti ammoo haleellaan Laamuutti raawwatame kun waldhabdee US-Iraan gidduutti waliin taasifamaa jiru waliin wal hin qabatu jedhan. Gaazexaan Keeniyaa beekamaa 'Daily Nation' jedhamu Komishiinara Kaawuntii Laamuu Irunguu Mashaariyaa waabeffachuun akka gabaasetti milishoonni Al-Shabaab halkan keessaa sa'aatii 10:00 irratti buufata waranaa bishaanirraa Mandaa-Magogonii irratti haleellaa banan jedhan. Akka Komishinariin kun jedhanitti milishoonni garee shorokkeessitootaa kun meeshaa gurguddaa hidhatanii  kaampii loltoonni US keessa jiran kana cabsanii seenan. Humni Ittisaa Keeniyaa  fuula Tiwiitera isaarratti akka baasettis barii obboraa sa'aatii 11:30 irratti eegdota Manda Air Strip cabsuun seenuun yaalamee ture. Yaalii taasifamee ture kana fashaleesunis danda'ameera. Reeffi shorokkeessitootaa afur hanga ammaatti akka argameefi Manda Air Strip ammaa nagaa akka ta'e Humni Ittisa Keeniyaa kun fuula Tiwiitera isaarratti ibseera. Haleellaa Al-Shabaab raawwate kana ilaalchisuun U.S. Africa Command ammoo fuula tiwiitera isaarratti,  Keeniyaa Manda Bay Airfield 'tti haleellaan raawwatamuu isaa sirrii ta'uu ibsuun wanta uumame kana hordofaa jiraachuu ibseera. Michuu keenya Keeniyaa waliin ta'uudhaan yeroo ammaa  dirree buufata huna waranaa sana qulqulleessaa akka jiraniifi nageenya isaas amansiisaa akka ta'u gochuuf hojjechaa jiraachuu ibsa U.S. Africa Command baaseen ibseera. Ibsi U.S. Africa Command kun dhimma haleellaa kana ilaalchisuun Al-Shabaaba waan dhugaa lafarra hin jirre ykn hin raawwatamne ta'e jedhee haala nageenyaa hammaataa fakkeessuuf oduu hedduu afarsaa jira jedha. ""Al-Shabaab sobaan, dhiibbaafi humna fayyadamuun maqaa ergachuuf oduu sobaas uumu,"" jedhan Humna Waraanaa US'tti daarektarri opereeshinii U.S. Africa Command kan ta'an Majar Jenral Wiliyaam Gaylar. ""Kaansariin kun akka hin baballane ittisuudhaaf  al-Shabaabiin  bakkuma inni jirutti qolachuun barbaachisaadha,"" jedhan."	https://www.bbc.com/afaanoromoo/oduu-50997490
sports	Waancaan Afrikaa Masriin bara 2010 dhuunfatte bade	Waldaan Kubbaa Miilaa Masrii Wancaa Afrikaa isa sirrii biyyattiin bara 2010 injifatte dabalatee waancaawwan hedduu magaalaa Kaayiroo keessaa badan barbaadutti jira. Waancaan kun Masriin bara 2010 marroo sadaffaaf wayita injifattu ture kan kennameef. Jimaata darbe waldichi dhimma waancaawwan badanii irratti qorannoo eegaluu kan beeksise. Waancaawwan kunneen baduun isaanii kan barame wayita waldaan kubbaa miilaa biyyattii waajjira isaa muummee Kaayiroo jiru haaromsee, karra gara goda-hambaa kubbaa miilaa Masrii seensisu wayita jijjiiretti ture. Aanga'oonni waancaawwan kunneen baduu isaaniitti rifaatuu guddaa keessa galaniiru jedha ibsi waldichaa. Waancaan Afrikaa kun eessa akka jiru ammatti wanti beekame hin jiru. Bara 2013 erga waajjirri muummee waldaa kubbaa miilaa Masrii haleelamee booda waancaawwan kunneen kutaa kuusaa keessa kaa'amanii turan. Waancaan kun baduun kan barame garuu tibbana wayita haaromsi waajjira taasifamedha. Aanga'oonni bara 2013 wayita waajjirichi namoota dheekkamaniin haleelamee ture sana baduu hin oolle jedhu. Akka seera Konfedereeshinii Kubbaa Miilaa  Afrikaatti biyyi al sadi waancaa Afrikaa injifate wancicha kan dhunfaa godhata. Gaanaan biyya yeroo jalqabaaf al sadi injifachuun bara 1978 waanchicha dhuunfatte yoo taatu, itti aantee Kaameroon yeroo sadi injifachuun bara 2000 waancicha dhuunfatte. Biyyi tokko yoo al sadii inijfatte malee waancaa isa sirrii hin fudhattu. Injifattee ganna lama booda waancaa isa sirrii deebistee kan fakkeeffamee tolfame fudhatti. Waancaan inni sirriin kan isa Masriin bara 2010 dhuunfatteen wal fakkaatu Aljeeriyaa jira. Kunis sababa bara darbe Kaayirootti injifataniifi.	https://www.bbc.com/afaanoromoo/oduu-54039455
politics	Waraana Tigraay: TPLF haaldureen dhukaasa dhaabuu haaraa dhiyeesse, kan duraarraa maaliin adda?	Humnoonni Tigraay kaaba Itoophiyaatti humnoota mootummaa federaalaa fi naannolee biroo wajjin waraanarra jiran, dhukaasa dhaabuuf mootummaan cee'umsaa hundaa'uu akka haaldureetti kaa'an. Kana malees bajatni A.L.I bara 2013 fi 2014 'atattamaan' akka gadhiifamuufis gaafatan. Ibsi haal duree kanneen ofkeessaa qabu kan bahe naannolee Itoophiyaa biroo keessatti, wayita dargaggoonnii fi humnoonni nageenyaa naannolee waraana kaaba biyyattiitti taasifamaa jiruurratti hirmaachuuf kumaatamaan wayita makamaa jiranitti. Ibsi karaa dubbi himaa TPLF Obboo Getaachoo Raddaan bahe akka mul'isutti, ''mootummaan Tigraay haalota siyaasaa fi waraanaa biyyattii keessatti jijjiiramaa jiran, nageenyaafi tasgabbii biyyaa irratti dhiibbaa qaban hubachuun,'' haalduree amma dura kaa'an irra deebi'anii fooyyeessuu hima. Haalduree haaraa gareen mootummaan shororkeessummaan galmeessee kun baase ilaalchisee, haga ammaa gama mootummaa federaalaan wanti dhagahame hinjiru. Humnoonni mootummaa federaalaa ''Tigraayitti mo'amaniiru'' kan jedhu ibsi kun, waraana naannoolee Amaaraa fi Affaaritti taasifamaa jiruunis irra aanneerra jedha. ''Mootummaan Tigraay lola kanaaf furmaanni naga-qabeessa tahe akka argamuuf irra deddeebiin fedhii agarsiisaa ture,'' kan jedhu ibsi guyyaa Kamisaa gadhiifame kun, tahus garuu ''nagaafi tasgabbii uummata Tigraay kabachiisuuf ofirraa qolachuuf qophiidha,'' jedha. Haaldureen haaraa ejjennoo 'Mootummaa Tigraay' jechuun Obbo Getaachoo Raddaan fuula Tiwiitaraa isaanii irratti gadhiisan, kan jalqaba ji'a kanaatti baasan irraa kan guddaa walirraa fagaatu miti. Keessattuu haaldureen waraanni Ertiraafi humnoonni Amaaraa naannicha dhiisanii akka bahaniif irra deebiin gaafateera. Qabxiin haaraa ibsa kanarratti dabalame isa ''mootummaa cee'umsaa'' akka hundaa'u kan gaafatufi kan bajanni naannichaa akka gadhiifamu kan itti gaafatanidha. Ibsi kun: ''mootummaan biyya bulchu seeraqabeessa miti. Kanaafis mootummaan ceehumsaa akka hundaa'u, akkasumas adeemsi siyaasaa qaamolee siyaasaa ijoo biyyattii keessa jiran hammate akka jalqabamu [gaafanna]. Kunis rakkoolee siyaasaafi heeraa biyyattii muddaa jiraniif furmaata kennuuf kan kaayyeffate tahuu qaba,'' jedha. Tajaajilli bu'uraalee misoomaa kanneen akka ibsaaa, baankiifi telekomii fi kaan akka bakkatti deebi'an kan amma duraan gaafatames, ibsa ammaa kana keessattis eerameera. Akkasumas dhimmoonni: deeggarsi namoomaa ummata Tigraay bira akka gahu, akkasumas lammileen Tigraay eenyummaa isaaniin hidhaman jedhe akka hikaman irra deebiin gaafateera haaldureen kun. ''Dhimmoonni jedhaman kunneen yoo hojiirra oolan qofadha kan mariif teenyu,'' jedha ibsi bahe kun. Baatii Sadaasa 2020 ture humnoonni TPLF buufata waraanaa Itoophiyaa Maqalee jiru irratti erga haleellaa raawwatan booda lolli motummaa federaalaafii humnootii TPLF jidduutti kan ka'e. Lola kanaan lammiileen kumaan lakkaa'aman yoo lubbuu dhaban, miiliyoona tokko ol kan ta'an immoo qe'eefi qabeenyarraa buqqa'aniiru. Daarektarri Sagantaa Nyaata Addunyaa (WFP) Deeviid Biziliiy guyyootaan dura akka dubbatanitti, kuusaan nyaataa Dhaabbanni Mootummoota Gamtoomanii Tigiraay keessaa qabu guyyaa Jimaataa obba'a jedhan. Gama kaaniin mootummaan Itoophiyaa osoo Addi Bilisa Baasaa Ummata Tigiraay (TPLF) 'yakkawwan' gara garaa itti-fufee raawwachaa jiruu argee callisuu filachuun hawaasa addunyaa gaaffii natti ta'aa jira jechuun komateera.	https://www.bbc.com/afaanoromoo/oduu-58011243
politics	Weerara Yuukireen: Lammiileen Yuukireen miliyoona shan biyyaa baqachuu UN hime	UN lammiileen Yuukireen miliyoona shan tahan waraana Raashiyaan Yuukireen irratti bante baqachuun biyyaa bahaniiru jedhe. Kun ammoo erga Waraana Adunyaa Lammaffaan as rakkoo baqattummaa isa saffisaa Awurooppaa keessatti mudatedha. Garuu lammiileen Yuukireen kunneen eessa lixan? Dubartootnii fi ijoolleen kanneen baqatan keessaa %90 tahu. Dhiirri umuriin isaa 18-60 tahu waraanaaf waan barbaadamuuf akka biyyaa bahuuf hin eeyyamamu. Ijoolleen Yuukireen lama sadaffaa tahan jechuun harka sadii keessaa harka lama kan tahan qe'ee isaanii irraa buqqa'uuf dirqamaniiru. Lakoofsi kuun warra biyya keessatti qe'ee isaanii irraa buqqa'uun hafan dabalateeti jedhe UN. Baqattootni Yuukireen miliyoona 2.8 tahan Poolaandi keessa buufataniiru. Jaarmiyaan Dhimma Baqattootaa UN, (UNHCR) lammiileen Yuukireen 645,000 tahan ji'a Guraandhalaa keessa, gara miliyoona 3.4 kan tahan ammoo ji'a Bitootessaa keessa akkasumas ji'a Eblaa kana keessas lammiileen 945,000 tahan waraanicha baqachuun biyyaa bahu hime. Waraanni Raashiyaa fi Yuukireen gaggeessan Baha Yuukireen naannoo Donbaas jedhamuu fi Charchiiv keessatti hammaachuun itti fufeera. Yuukireen Kaaba baha biyyattii naannoo Donbaas keessaa loltootni Raashiyaa 70,000 tahan akka jiran himti. Raashiyaan booji'amtoota waraanaa Yuukireen 60 tahan deebistee Yuukireeniif kennuu ishee itti aantuun ministera muummee Yuukireen himanrru. Poolaandi ammoo loltoota Yuukireen 10,000 tahaniif yaalii kennuuf akka fedha qabdu ministirri muummee biyyattii himaniiru. Gama biraan Komishiniin Gamtaa Awurooppaa gabaa boba'aa Raashiyaa irra qoqqobbii dabalataa kaa'uu akka hojjechaa jiran himan.	https://www.bbc.com/afaanoromoo/oduu-61149561
politics	Balaa lolaa Indoonezhiyaa fi Timoor Leestee mudateen namootni 70 ol du'an	"Balaa lolaa fi sigiga lafaa Dilbata kaleessaa Indoonezhiyaa fi Baha Tiimor mudateen namootni baay'een du'an. Biyyoota Baha Eeshiyaa ollaa tahan kanatti rooba cimaa roobeen bishaan hidha irra dhangala'uun manneen kumaatama fudhate. Naannoon lolaa kanaan miidhame odola Filoores, Baha Indoonezhiyaatii hanga Baha Tiimoorittidha. Namootni 40 ol tahan ammayyuu akka hin argamne kan himan qondaalonni Indoonezhiyaa, lakkoofsi namoota du'anii dabaluu danda'a jechuun akeekkachiisaniiru. ''Namootni 55 du'aniiru. Lakkoofsi kun kan jijjiramuu danda'u yoo tah,u namootni 42 ammayyuu hin argamne,'' jedhan dubbii himaan Ejensii Ittisa Balaa Indoonezhiyaa, Raaditiyaa Dijaatii miidiyaa Meetiroo Tv jedhamu irratti. ""Dhoqqee fi haalli qilleensaa hamaan dhiibbaa guddaa taheera. Wantootni caccabuun tuulamanis garee lubbuu baraaruuf bahan danqaniiru,'' Alfoonsi Haadaa Beeteen. ''Namootni baay'een akka awwaalamuu hin hafne shakkina garuu namootni meeqa akka dhabaman guutummaatti hin barre,'' jedhan hogganaan Ejensii Ittisa Balaa Baha Filoores kun. Namootni achii baafaman faffaca'aniiru. Namoota dhibbaan lakka'amanidha kan kutaa bulchiinsa lamaanii irraa bahan. Garuu namootni baay'een mana isaanii jiru. Isaan uffata qorraa, nyaataa fi qoricha barbaadu.'' Dabalataan Baha Timoor, Timoor Leestee jedhamuun beekamtu keessatti namootni 21 du'aniiru jedhe AFP'n qondaala tokko wabeeffachuun. Baay'een isaanii magaalaa guddittii Diilii keessa jiraatu.' Pirezidaantiin Indoonezhiyaa Jookoo Wiidoodoo, gadda itti dhagahame ibsuun uummanni gorsa yeroo qilleensa hamaa kennamuuf hordofuu qaba jedhan. ""Hojiin balaa irraa bayyaannachiisuu ariitiin akka jalqabuuf ajajeera. Hojjettoota fayyaa deeggarsa kennaniif dhiyeessiin loojistikii, warra buqqa'aniif dhiyeessii bu'uura akka jiraatuu fi bu''uraaleen misoomaa akka suphaman tahu'' jedhan. Sigigni lafaa fi lolaa yeroo waqtii roobaa Indoonezhiyaa keessatti irra deddeebiin mudata. Ji'a Amajjii keessa sababuma lolaan namootni 40 tahan magaalaa Sumedangi keessatti du'aniiru. Ejensiin Ittisa Balaa biyyattii walakkaan uummata biyyattii miliyoona 125 tahan, balaa sigiga lafaaf naannoo saaxilamaa tahe keessa jiraatu."	https://www.bbc.com/afaanoromoo/oduu-56636702
politics	Eenyutu waraana Yuukireen injifataa jira?	Humnoonni Yuukireen guyyoota muraasa darban keessatti saffisaan lafa bal’aa Raashiyaarraa deebisanii fudhataa jiru. Raashiyaan garuu humnoota ishee deebistee gurmeessaa jiraachu fi lafa Yuukireen harka shan keessaa tokko ammayyuu to’adheen jira jette. Raashiyaan Guraandhala 24, 2022 Yuukireen weerarte magaalaa guddo biyyattii Kiyeev marsite. Haleellicha karaa Kibba, Bahaa fi Kaaba biyyattiirratti bante. Ebla keessammoo humnoonni Yuukireen lafa bal’aa naannoo Kiyeev deebisanii  to’atan. Yeroo sanaarra kaasee Raashiyaan tarkaanfii waraanaa Kibba, Bahaa fi Kaaba-Baha biyyattiirratti xiyyeeffachuun gaggeessituun lafa bal’aa qabatte. Taatullee haalli kuni Fulbaana keessa saffisaan geeddaramu eegale. Kaaba-Baha Yuukireenitti loltoonni Raashiya humnoota Yuukireeniin duubatti deebifaman. Humnoonni Yuukireen lafa km2 3,000 naannoo Karkiivitti qofayyuu deebisnee to’anneerra jedhu. Walumaagalatti  lafa Km2 8,000 ol Yuukireen Fulbaana keessa humnoota Raashiyaarra deebistee to’achuu beeksite. Lafa bal’aa deebisanii to’achuun kun erga waraanni eegalame as tarkaafii jajjabduudha. Naannoo Kibba Yuukireenitti kan argamtu Kersoonitti humnoonni Yuukireen loltoota Raashiyaa deebisanii haleelaa jiru . Jaarmiyaan qorannoo dhimma waraanaa ISW akka himetti, loltoonni Yuukireen injifannoo jabduu humnoota Raashiyaarratti gonfataa jiru. Raaashiyaan gama isheen akka mirkanessitetti, loltoonni ishee Iziyuum fi Kupiyaniskii   bakkeewwan jedhaman keessa gara boodaatti deebi’aniiru. Raashiyaan akka jettutti yoo ta‘e, loltoonni kunneen kan duubatti deebi’aniif tarsimoof yoo ta’u, ‘’ deebia'anii of gurmeessuf,’’akka ta’e himte. Raashiyaan itti dabaluun akka beeksiftetti, haleellaan waraanaa iddoowwan gadhiisanii bahan kanatti ittifufee gaggeeffamaa jira. Loltoonni Raashiyaa garuu meeshaalee waraanaa  hedduu iddoowwan  gadhiisaanii bahanitti gatanii bahan. Raashiyaan ammayyuu lafa Yuukireen keessa %20 toa’attee akka jirtu jaarmiyaan qorannoo dhimma waraanaa ISW jedhamu ifoomseera. Iddoowwan toa’ataman kunneen harki caalaan isaanii naannoo Doombaasi fi Kibba Yuukireen keessatti argamu. Kireemiyaanillee bara 2014 irraa kaasee to’annoo Raaashiyaa jalaa hin bane. Lafa Yuukireen kan taate Dombaas keessatti hawaasa afaan Raashiyaa duubataniitu heddummata. Bara 2014 Raashiyaan erga Kireemiyaa to‘attee as finciltoota Raashiyaan deeggartu naannicha harka sadii keessa tokko ol to’atanii jiru. Biyyoota lachuu jalaa namoonni hedduu ajjeefamaniiru. Taatullee biyyoonni lachuu namoonnii hangamii hanga yoonaatti akka jalaa du’an hin ifoomsine. Yuukireen loltoota Raashiyaa 50,000 ol ajjeesera jetti, Hagayya keessa Yuukireen akka beekisteetti, waraannii erga eegalee loltoonni 9,000tti dhiyaatan jalaa ajjeefamaniiru. Raashiyaan garuu loltoonni jalaa ajjeefaman hangam akka ta’an  baayyee hin ibisitu. Bitootessa 2022 keessa lolotoonni 1,351 erga waraanni eegalee jalaa ajjeefamuu beeksiteetti.	https://www.bbc.com/afaanoromoo/articles/cn09x12y81qo
health	Wayita namootaan qaamaan wal tuqnu maaltu umamaa?	"Namoota jaalattan hammattanii nagaa gaafachuu, harka qabattanii nagaa gaafachuu ykn dhungachuu dhaabuu keessaniitti isinitti dhagahameeraa? Addunyaa gutuutti namoota hedduuf barri 2020 bara fageenya eeggachuun itti jiraatamuufi bara ugguraa ture. Sababii uggura Covid-19 ittisuuf jecha kaa'ameetiin, walitti dhufeenyiifi haalli waliin jireenyaa kana dura turan haalaa geedaramaniiru. Haata'u malee, tarii dhiibbaa namootaan qaamaa walitti dhiyaachuufi wal tuxuquu dhaabuun kun isin irratti qabaatu yaadanii beektuu laata? Waa tuquun miira jalqabaa wayita daa'imummaa irra jirru jalqaba barannuudha. Inni haala wayita umurii daa'imummaa sanarra jirru namaa waliin ittiin walii galluu ture. Innis guddina jalqabaatiif baayyee murteessaadha. ''Wal tuxuqaan ilmaan namootaas murteessaadha. Wanta walitti dhufeenya namootaa cimsuudha'' jedhu Deeviid Lindeen, barreessaan 'Unique: The New Science of Human Individuality.' Qorannoowwan dhimmicharratti gaggeefamuun ifa ta'an, nama dhukkubsate tuxuquun nageenya namootaa fooyyeessuun siriiyyuu akka qoricha farra dhukkubaa (painkiller)tti hojjachu danda'a. Fakkeenyaaf, daa'ima tuxuquu yoo fudhannee, haala ''dhawannaa onneesaanii sirreessuu'' fi ''ulfaatiina akka dabalan'' gochu danda'a, akka qorarattuun Saayinsii riibuu daa'immanii, Pirofesar Rebqaah Islaatar jedhaniitti. ''Qorannoowwan tokko tokko keessatti daa'imman ulfaatiina xiqqaan dhalatan yoo tuxuqaa qaamaa baayyee qabaatan, yeroon isaan hospitaala keessa itti turan ni xiqaata'' jedhuun dabalataan barbaachisummaa tuxuqaa qaamaa ibsu. Qorataan Xinsammuu tirannaa (Evolutionary psychologist) Roobiin Dunbaar, tuxuqaa baayyeee barbaachisuu gama ilaalatuun ilmaan namaa bineensootaan wal fakkaatu jedhu. Bineensoonni harma hoosisan wayita waliin oolanitti yeroo %10-20 ta'u wal tuxuquun dabarsu. Kunis qaama walitti dhufeenya hiriyummaa isaanitii jedhu. ''Wayita tuqnutti harki keenya sammuutti 'nama jaalattu tuqaa jirta ykn walitti dhiyeenya qaamaa taasisaa jirta' jechuun itti hima. Innis sammuu keessaatti sirna miiraa kakaasa.'' ''Miira bohaaruutu baayyee nutti dhagahama. Keessattu kan tuqaa jirru nama itti amannudha jechuudha. Egaan kunis miira walitti dhufeenyaa uuma jechuudha.'' Erga qaamaan wal tuquun miira dhukkubbii hir'isee, nu tasgabbeessee, akka caalaa walitti maxxanu nu taasiseefi hirriyoota akka qabaannu nu dandeessise, haalli jireenya fageenya eeggachuun jiraachuu dhiibbaa akkamii nurratti qaba? ''Inni akka waan battalatti adda baanu miti'' jechuun amana barreessaa Lindan. ''Haata'u malee miiriiwwan walitti dhufeenyaa, gadduu fi wal amanuu suuta suutaan hir'ataa adeema,'' jedha. ""Osoo bineensa akka wal hin tuqne dhorkitee, dhugaatti bineensichi ni dhukkubsata. Yaaddoo baayyeen waan itti dhagahamuuf baayyee hin jiraatan. Akkaumas fayyaa qabeessa hin ta'an,'' jedhu qorattuun biraa Kaaterinaa Fotopoloo. Jalqaba weerara Covid-19 irratti -osoo biyyoonni baayyeen fageenya eeggachuu hin labsiin dura, akka waan jireenya keessatti tuxuqaa gahaa hin argannee yaadaa turre. Amma ammoo maal akka fakkaatu yaaduun nama hin dhibu. Bu'aaleen kunneenis qorannoon mata duree kanarratti namoota kuma 40 biyyoota 110 keessatti argaman irratti Amajjii 21 - Bitooteessa 30, 2020tti Yunvarsitii Gooldismiziin hojjatame. Namoota qofaa jiraannuuf obsuu irraa kan hafe ammatti filannoon biraa hin jiru. Tarii dhiibbaan isaa gara fuulduraatti itti fufuu danda'a ta'a. Pirofesar Islaatar itti dabaluunis, ''Ammaan booda namoonni akka osoo weerarri hin mudatiin duraatti deebii'anii kan waliitti dhufan natti hin fakkaatu,'' jedhan. Haata'u malee, oggeessi xinsammu tirannaa Roobiin Dunbaar baayyee kanatti hin amanan. Qaamaan wal tuquun yeroo hundumaa qaama walitti dhufeenyaafi hiriyyummaa akka ta'e amana.  ''Yoo wanti ta'ee akka haala gaarii ykn caalaa bu'aa qabeessa ta'ee hojjatu hin taasifamne,'' jedhaniiru. Yoo ''hundi keenyaa walitti dhufeenya jaalalaa kan itti dhiifnu yoo ta'ee malee kun hin hafu'' jechuun mormu. Yoo tuxuqaa qaamaa akkasiin hin raawwannee ta'e ammoo, nuti ilmaan namaa tutuqaan qaamaa baayyee ittiin gammadnu kamiirree? akka qorataa xinsamuu tirannaa kanaatti? Qaamni harka namaa, jechuunis ciqileen akka sukkummamu ta'ee umamee. ''Sakandii tokkoof salphaafi suutaan sukummuamee'' saffiisa ta'een baayyee bu'a qabeessadha. Kanaafuu tarii yoo yoo dandeessaniifi sinitti toleetti, namoota jaalattan tuquun sammuu keessaniifi fayyina qaama keessaniitiif waan gaariidha. Keessattu nama yeroo dheeraaf qaamaan osoo hin argiin turtan tokko yoo tuqxan boqannaa hedduu akka argatan isin taasisa jedha Dunbaar. ''Dhugaatti namni tokko waa'ee keessan maal akka yaadu baruu yoo barbaaddan... waan isaani isiniin jedhan hin dhagahiinaa, attamiin akka isaan itti isin tuqaniitti gammadaa male.''"	https://www.bbc.com/afaanoromoo/oduu-55389251
politics	Lammiileen Taanzaaniyaa filannoo waliigalaaf sagalee kennan	Gabaasaalee uggura intarneetii biyyaalessaafi to'annoo jala ooluu qondaala paartii mormituun booda, filmaata waliigalaa Taanzaaniyaaf sagalee kennuun xumuran. Filattoonni sagalee kennuu kan danda'an haga sa'aatii biyyattii 10:00tti yookaan (13:00 GMT)tti. Bu'aan filannichaas torbee tokko keessatti akka baramu eegama. Pireezidantiin amma aangoorra jiran Joon Maagufuulii, paartiin isaanii Chama Cha Mapenduzi (CCM), eegii Taanzaaniyaan bilisummaa argattee bara 1961rraa eegalee biyya bulchaa jira. Pireezidantichi marroo lammaffaaf filannoo irra aanuu kan fedhan wayita tahu, morkataan isaanii inni cimaan, paartii Chadema irraa kan tahan, Tunduu Lissuudha. Aabba Tunduu ganna sadiin dura ajjeechaa jala nama lubbuun hafanidha. Beeljiyeemitti madaa rasaasni irraan gahe wal'aanamaa turuun Waxabajjii keessa gara biyyaa deebiyan. Waliigalatti kaadhimamtoonni 15 pireezidaantummaaf dorgommaa jiru. Kanneen keessaas ministeera dhimmaa alaafi waahila Aabba Maagufulii kan turan Bernard Membee isaan tokkodha. Namni kun paartii biyya bulchu keessaa bahuun, paartii ACT Wazalendo jedhamu hoogganu. Gaazexeessaan BBC Dar es Salaamb argamu Athuman Mtulya waan jedhe, Maagufulii fi Lisuun lachan isaanuu wayita na filadhaaf duulan, nama baayyeetu bahaa ture. Duulli Tunduu Lissuu garuu gidduutti guyyoota torbaaf addaan citee ture. Sababni isaas komishiniin filannoo biyyaattii fincila kakaaste jechuun himatan. Duulicharratti Maagufuuliin filannicha burjaajeessuuf deema jechuusaanitu dubbii kana fide. Komishinichi garuu wanti akkasii tasumaa hinjiru jedhe. Akka seera filmaataa Taanzaaniyaatti, kaadhimamaan tokko injifachuuf lakkoofsa irra caalu argachuu qaba. Namoonni miiliyoona 29.1 tahan filannoo guyyaa Roobiif kan galmaayan yoo tahu, kunis lakkoofsa filannoo 2015 irraa miiliyoona jahaan caala. Lakkoofsi kunis kanneen odola Zaanzibaaritti kanneen filatan dabalata. Filattoonni odolichaa filannoo biyyaaleessaaf kan sagalee kennan yoo tahu, dabalataan garuu Pireezidantii Zaanzibaaris ni filatu. Haala Taanzaaniyaa irraa adda ta'een, Odola Zaanzibaaritti paartiin mormituu gurra guddaa qabu ACT Wazalendo jedhamudha. Akka gabasaaleen eeranitti, gaggeessaan paartichaa guyyaa Kibxataa qabamuun, boodarra gadhiifameera. Poolisiin garuu to'annoo jala ooluu Maalim Seif Sharif irratti wanti jedhe hinjiru. Kana malees gabaasaalee poolisoonni namoota sadii dhukaasanii ajjeesaniiru jedhanis haalaniiru. Zaanzibaaritti bu'aa filannoorratti yeroo hedduu waldhabu. Bara 2015tti bu'aan filannoo, haqa-qabeessafi bilisa miti jedhamuun haqameera. Paartiin mormituus murtee kana mormuun irra deebiin filannoo hin hirmaadhu jechuun hafan. Kanaanis kaadhimamaan paartii biyya bulchu CCM, injifatan.	https://www.bbc.com/afaanoromoo/oduu-54707053
sports	Maanchistar Yunaayitid rukuttaa peenalitii '%100 mirkana tahe' argachuu qaba ture jedhan Ole Gunnar Solskjaer	Abbootiin murtii kubbaa miilaa ''dhiibbaan alaa'' irra jira jedhan leenjisaan Maan Yunaayitid Ole Gunnar Solskjaer, erga kilabni isaanii rukuttaa peenaalitii 'mirkana tahe' dhorkamee booda. Taphni Dilbataa Cheelsii waliin ture 0-0 qabxii taheen obba'e. Gaaffiin kubbaa harkaan tuquu Callum Hudson-Odoi abbaa murtichaan kan kuffifame yoggaa tahu, Istuwaart Atwel dirreen ala bahuun iskiriniirratti kan ilaalan tahus yaada isaanii hin jijjiirre. ''Rukuttaa peenaalitii (adabbii) ture. Erga peenaalitiin nu kennamee wacni kahee qabee, peenaalitii dhorkamuun keenya na yaaddeessa,'' jedhan Solshaayer. Tapha hedduu nama hin harkifne Istaamford Birijiitti taphatame kana keessaa, taateen kun qalbii namootaa hawwateera. Hadsan-Odoyi fi Meson Giriinwuud, kubbaa karra eegaan Cheelsii Edwaard Meendii harkaan rukute dhuunfachuuf yaalaa turan. Kubbichi taphattoota lamaanuurra waan bu'e fakkaata. Giriinwuudiin ciqileesaa oliirratti, Hadsan-Odoyi ammoo harkaan tuqe. Abbaan murtee Atiwel garuu rukuttaa penaalitii hin kennine, taphicha ittuma fufsiisan. Tahus garuu, dirree keechaa bahuun iskiriinii akka ilaalan abbaa murtee viidiyoo ilaaluun (VAR) gaafataman. Atwel gara alaa bahuun kophaatti erga tv keessa ilaalanii booda, lakkii taphataan kun harkasaa gara kubbaatti hin sochoosne jechuun, murteesaanii duraanitti cichan. Yunaayitid erga barri taphaa darbee erga eegalamee qabee rukuttaa peenaalitii 22 argateera. Kunis kilaba kamuu rukuttaa afuriin caala. Kanaanis leenjisaan Livarpuul Kilooppi fi leenjisaan Cheelsii duraanii Laampaard, kilabni isaanii maaliif anga'ootarraa deeggarsi akkasii akka hin godhamneef gaafatan. ''Leenjistonni abbootii murtiirra dhiibbaa godhan jiru,'' jechuun Solshaayer Sky Sports'tti himan. ''Abbootiin murtii waanti kun akka isaan hin dhiibne nan amana. Garuu murteen kun hedduun na dinqe.'' Maaliif rukuttaan akka hin kennamne amma galeeraafi taanaan kan gaafataman Solshaayer: ''Lakkii. Tasumaa. Keessattuu taphicha dhaabanii, erga ala bahee ilaalee booda,'' jedhan. Leenjisaan Cheelsii Toomaas Tukel garuu taatee kana haala addaan ilaalan. ''Akkamiin kun murtee VAR tahuu dandaya? Taphataan diimaa uffate harkaan tuqee, peenaalitiif ilaalamaa?,'' jedhe. ''iPad irratti ilaaleera. Abbaan murtee maaliif deemee ilaaluu akka isa barbaachise naaf hin galle. Tahus peenaalitiin kennamuu dhabuusaatti gammadeera. Otoo kenname silaa, wanti hunduu in babbada ture.''	https://www.bbc.com/afaanoromoo/isportii-56236033
politics	Balaa xiyyaara waraanaa Ameerkaa Nooriweeyitti mudateen namoonni afur du'an	"Xiyyaarri waraanaa Ameerikaa tokko kaaba Nooriweeyitti kufee caccabuun namoonni keessa turan arfanuu du'uun gabaafame. Xiyyaarri qabeenyaa garee humna galaanaa Ameerikaa taate kunis Jimaata darbe wayita kuftee caccabdetti shaakallii Nato keessatti hirmaataa turte. Xiyyaarichi bulchiinsa baadiyyaa Nooriweeyitti, magaalaa Bodoo irraa gama kibbaatti kan kufe yoo ta'u, sababii qilleensa hamaa tureetiin hilikooptaroonni bakkicha qubachuu hin dandeenye. Haata'u malee gareewwan konkolaatawwan cabbii irra imalaniitti fayyadamuun guyyaa Sanbataa bakka balaa itti mudate qaqqaban. ""Namoonni xiyyaaricha keessa turan arfanu du'usaanii yoo beeksifnu baayyee gaddina,'' jedha ibsi poolisiin biyyatti kenne. Itti dabaluunis kanneen balaa kanaan du'an arfanu lammiilee Ameerikaa ta'u poolisiin mirkanneesse. Qorannoon madda balaa adda baasuuf gaggeeffamuuf tures sababii qilleensa hamaatiin kan dhaabbate yoo ta'u, poolisiin garuu tokkicha qilleensi fooyyofnaan deebiinee qoranna jedheera. Xiyyaarri waraanaa MV-22B Osprey kuftee caccabdees shaakkallii Nato 'Cold Response' jedhamuun beekamu irratti hirmaataa turte. Shaakkalichi biyya miseensa Nato taate Noorweey ittisuuf miseensoota qopheessuuf kan qophaa'e ture jedhameera. Innis looltoota 30,000 kanneen biyyoota miseensaa 27 irraa babahan kan hirmaachisudha."	https://www.bbc.com/afaanoromoo/oduu-60809704
technology	YouTube, Spotify, Apple Music fi Deezer gubbaa sirboonni jibba sanyummaa argaman	"Haasaan Hitler, waamichi olaantummaa warra sanyii ''Aryan'' fi warra adii himan, sirboota aappiiwwan tajaajiloota muziqaa gurguddaa addunyaa keessatti argamaniiru. Spotify, Apple Music, YouTube Music fi Deezer erga BBCn gabaasa qorannoo dhiyeesse booda, qabiyyeewwan jibba sanyummaa fi jibba jaalattoota saala walfakkaataaf qaban agarsiisan balleessaniiru. Fakkeenyoti pilaatifoormiwwan kanniin irratti argine hedduun olaantummaa adiirratti kan xiyyeeffatanidha. Spotify akka jedhetti, wanti BBC irratti dhiyaate dhugumaan imaammaata keenya kan cabsudha. YouTube gamasaatiin jibbaaf tasumaa iddoo hin kenninu yogguu jedhu, Apple Music sirboota hedduu dhokseera. Hangi rakkoo kanaa hagam akka tahe baruun rakkisaa tahus, BBCn garuu salphumatti yoo xiqqaate sirboota 20, kan qabiyyeen isaanii nama naasisu argateera: Muuziqaawwam kanniin argachuuf, ogummaa teeknikaa olaanaas tahe, dhamaatii guddaa hin gaafatu. Mirga siivilii irratti kan hojjetu Erik Waard, namoonni tajaajiloota muuziqaa dhiyeessan kanniin irraa amantii qabu jedha. ""Pilaatfoormiiwwan kunniin qabiyyee barbaadan to'achuun, itti gaafatamummaa isaanii bahachuu qabu. Salphumatti dhimma kanaaf, baasii hedduu baasuu qabu. Kuni amanamummaa namootni kaampaaniifi mallattoo oomishaa qaban bakka bu'a. Biraandiin daran barbaachisaadha, muuziqaan olaantummaa adii agarsiisan ammoo, maqaa xureessu.'' Pilaatfoormiiwwan muuziqaa kunniin, teeknoolojii fi namoota fayydamuun qabiyyee isaanii to'atu. Kana malees, fayyadamtoota qabiyyeewwan gabaasan irrattis ni hundaa'u. Yeroo ammaa Spotify gubbaa sirboota miiliyoona 65 fi podkaastiwwan (sagantaa raadiyoo intarneetarraa) miiliyoona 1.5 tahantu jira. Ibsa Spotify baaseen: ''qabiyyeewwan jibbaafi jeequmsa garee fi nama dhuunfaa tokkorratti xiyyeeffachuun hojjetaman (saba, amantii, saala, biyya,...) ni uggurra.'' YouTube Music ammoo gamasaatiin ibsa baaseen: ""qajeelfamoota ifa tahaniifi qabiyyeen akkamii akka heeyyamamuufi dhorkamu ibsan, akkasumas hojiin aartii daangaa wayita darbu ittin to'annu baasuuf hojii guddaa hojjenneerra. Wayita qabiyyee tokkorratti gabaasni nu gahu, viidiyoo imaammata keenya daddarbe sana dafnee buusuuf ni hojjenna. YouTube iddoo namoota badii dhaqqabsiisanii akka tahu hin feenu, kanaafis cimsinee hojjechaa jirra. Pilaatifoormiiwwan sirbaa kaan, YouTube caalaa qabiyyee isaanii to'atu. Haatahu malee, viidiyoon tokko beeksisa akka qabaatuuf, seera itti fayyadamaa kabajuu qaba. Kun tahee osoo jiruu, sirboonni hedduun pilaatifoormii kanneen irra jiran, beeksisoota dhaabbilee beekaman irraa mul'atu - kanneen akka Cadbury's fi Uber. Kanneen hojii isaanii fe'anis, maallaqa irraa argachuuf (monetise) dursa galmaa'uu qabu. Hedduu akkuma ilaalamuun, galii caalaa irraa argatu. Akka seerota YouTube'tti, fayyadamtoonni kan galii irraa argachuu dandayan yoo qajeelfamoota kaa'aman hordofanidha. Isaan keessaas qabiyyee jibbaa kan ugguru isa tokko. Dhaabbatichatti gareen kana to'atan 'reviewers' ''chaanaalotni maallaqa argatan qajeelfama kanneen hordofuu yeroo yeroon to'atu,'' jedha YouTube."	https://www.bbc.com/afaanoromoo/oduu-54689195
politics	Basmaa bint Sa'uud: Intalli Mootii Sa’udii ifatti qeequun beekamtu hidhaadhaa gadhiifamte	Intalli mootii Sa'udiifi intalli ishee hidhaa haalaan eegamu keessa waggoota sadiitti dhihaatuuf erga turanii booda gadhiifamuu kanneen duula gaggeessaniif himan. Basmaa bint Sa'uud Bitootessa 2019 yeroo isheen yaala fayyaaf gara Siwitzarlaand imaluuf kaate qabamtee hidhamte. Maaliif akka hidhamte hin beekamu, tokkoon isaaniis yakkaan hin himatamne. Muraasni tarii dhimma deeggarsa namoomaafi rifoormii heeraarratti sochii taasistuun walqabata jedhanii shakku. Barreeffama bara 2020 maatiin ishee Dhaabbata Biyyoota Gamtoomanii (UN)'f barreessaniin sababni hidhaa ishee gara caalu ''ifatti badii raawwatu waan qeeqxuufi'' jechuu isaanii AFP'n gabaaseera. Deeggartoonni ishee immoo sababa isheen ilma mootii duraanii amma hidhaa mana keessaarra jiran Mohaammad bin Nayef waliin itti dhiheenya waan qabduufi jechuun yaada kennu. Intalli mooti Basmaan, ganna 57, homaa akka hin balleessineefi rakkoon fayyaa akka ishee qunname ibsuun Mootiin Sa'udii Salmaaniifi Ilma Mootii Mohaammad bin Salmaan akka ishee gadhiisan Ebla darbe dhaamteetti. Yeroo bara 2019 hidhaa seente fayyaa yaalaa maalii barbaacha akka ala bahuu kaate hin beekamu. Hiikamuu ishee dhaabbati ALQST Tiwiitara irratti ibseera. ''Haala lubbuu ishee balaarra buusuurraa [hafuuf] yaala fayyaa ishee barbaachisu dhorkamteetti,'' jechuun yeroo turtii ishee mana hidhaa Al-Ha'ir magaalaa guddoo dhihootti argamtutti rakkatuu ishee hime. Dhaabbati mirga namoomaa Sa'udii kuni itti dabaluun yeroo mana hidhaa turte himannaan homtuu irratti hn banamne jechuun ibse. Intalli Mootii Basmaan ijoollee Mootiin Saa'udii bara 1953 - 1964 biyyattii bulchan qaban keessaa kan xumuraati.	https://www.bbc.com/afaanoromoo/oduu-59926753
technology	Afaan Oromoo Google irratti hiikuun sadarkaa maalirra jira?	Jaarmiyaan teeknolojii guddichi 'Google' afaanota Afrikaa kudhan tajaajila afaan tokkorraa afaan biraatti hiikuu 'Google Translate' jedhamutti akka dabale Caamsaa 11, 2022 beeksisee ture. Afaanoti Afrikaa tajaajila kana akka fayyadaman dabalamanis Afaan Oromoo, Afaan Tigree, Tiwii, Baambaaraa, Ewee, Kiriyoo, Lingaalaa, Lugaandaa, Sepedii fi Tsoongaa jedhamanii dha. 'Google Translate' tajaajila af-danuu 'Google' dhaan kalqame yoo tahu barreeffama, sanadoota fi marsariitiiwwan afaan tokkorraa gara kaanitti hiika. Tajaajilichi marsariitii fi appii mobaayilii irratti argama. Hojiiwwan teknooloojiin walqabatan hojjechuun kan beekamu ogeessi ICT Abdiisaa Bancaa, 'Google Translation' irratti Afaan Oromootiin tajaajilli akka jalqabuuf hiikaa jechootaa irratti namoota afaanicha hiikan qindeessa. Erga tajaajilli kun eegalee ji'oota afur caale kana keessatti adeemsi jiru abdachiisaa ta'us garuu quubsaa miti jedha Abdiisaan. Hojii hanga ammaa jiru gulaaluuf beektota dhimmi kun ilaallatu dhaabbilee barnootaa olaanoo keessaa gaafataa jiraachuus hima. ''Nutis jaarmiyaa qindaa'aa ta'e kan eeyyama hojii qabu tokko waan of harkaa hin qabneef akkasumas rakkoon baajataas waan jiruuf akka feenetti adeemuu hin dandeenye'' jedha. ''Hiikni jalqabaa gulaalamuu qabaata. Gulaallii kana booda ammoo hiika sagalee isiniif eeyyamna nuun jedhaniiru.'' Ragaa dhimma Afaanii fi saba abbaa afaanichaan walqabatu qindeessanii interneeta irratti fe'uun dhaabbata Google'f gumaachuu- Crowd sourcing jedhamu kan Afaanota Itoophiyaa hundaa irratti gareen Afaan Oromoorra hojjetutu harkaa qabaachuu hima Abdiisaan. ''An waan Afaan Oromoo kana waggaa ja'aa oliif hojjechaa ture. Garuu haga kana faayidaa qaba jedhee hin eegne. Miirri hawaasaas hagana ta'a jedhee hin eegne.'' Wayita hojii kana hojjennu wanti qindaa'aan hin turre kan jedhu ogeessi kun ''kan waliin dorgomnu ammoo Afaan Ingilizii dabalatee afaanota gurguddoo addunyaarra jiran waliini. Afaanota akkaadaamii jaarmiyaa gurguddaan hoogganamu waliin dorgomaa jirra,'' jechuun kun mataansaa qormaata ta'uu eera. Baajata guddaa, ogeeyyii teeknooloojii fi afaanii, dabalataan ammoo qo'annoo fi qorannoo bal'aa kan barbaadu ture. ''Nuti garuu kun hunduu osoo lafa hin jiraatin namoota quuqama qaban waliin hojjennee afaanota kana  hunda qaban cinaa Afaan Oromoo hiriirsineerra.'' ''Kanatti gammachuu guddoo qabna, garuu waa hedduu fooyyessuu fi dabaluu qabna,'' jedha Abdiisaan. Afaanota guddatan hedduu biraan geenya jechaa jirra waan ta'eef, karoora kanaan yoo madaalamu hanga ammaa hojiin hojjetame kan nama quubsu miti jedhe Abdiisaan. ''Sana bira darbee Afaan Oromoo hawaasa bal'aa qabaachuun waan hubatameef sadarkaa hiikaa sagalee (Audio translation)'tti filatameera. Kunis ganaa nu hafa.'' ''Jaarmiyaan dhimma kana qindeessu dhibuunis qormaata kan biraadha. Haga yoonaa namoonni kaka'umsuma mataasaaniin hojjechaa turan,'' jedhe. Namoonni hojjetaa turan kunneen ogummaa garaagaraa kanneen qabaniidha, garuu ogeessota afaanii miti. Kun seer-luga (Caas-luga) afaanichaa qixa sirriidhaan kaa'uurratti rakkoo uume jechuun rakkoo hanga ammaa ture ibse. ''Dhimmi ijoon biraan ammoo, Afaanumti keenya kunuu beektotaan qorannoo fi qo'annoon irratti gaggeeffamee hin waaltofne, kun rakkoo jabaadha,'' jechuun afaanichi waaltina dhabuun qormata guddaa ta'uu eere. ''Hanga ammaatti namootuma fedhii qabantu hirmaataa turan, fuulduratti garuu namoonni ogummaa Afaanii fi teeknooloojii qaban kaffalameefii akka hojjetan yoo goone (hirmaachifne) ni fooyya'a jennee yaadna.'' ''Hanga yoonaa gaaleewwanii fi jechoota hiikaman keessatti rakkoon qubeessuu, jechoota akkaataa galumsaan osoo hin taane kallattiin hiikuu, maqaan ji'ootaa fi bakkeewwan garaagaraa Oromiyaa keessa jiranii, maqaan magaalotaa hanqinoota mudataniidha,'' jedha Abdiisaan. Kana malees namoonni hiika kana hojjetan Oromiyaa bahaa-dhihaa, kaabaa-kibbaa waan ta'aniif akkaataan jechoota itti hiikan kan hundaaf waalta'e ta'uu dhabuun rakkoo guddaa mudateedha. ''Afaanni hiikamu kan hunduu hubatu ta'uu qaba waan ta'eef isa kana gulaaluuf keessa deebi'anii sakatta'uun barbaachise.'' Afaan Oromoo gara hiikaa google osoo hin ga'iniyyuu akkaataa sabi kun hundi walhubatuun waalta'ee sadarkaa sanatti hin guddanne. Tarree afaanota addunyaa guddatanii dhaabuuf ammoo kun hudhaa guddaadha. Yoo afaan hin waaltofne walhubachuus ta'e waliif mirkaneessuun rakkisaa ta'a. ''Afaan kamuu loqoda tokko (uniform accent) osoo hin taane loqoda garaagaraa qabaachuu danda'a, garuu yeroo barreeffamu afaan hunduu hubatuun ta'uu qaba,'' jedha Abdiisaan. Crowdsourcing jechuun ragaa bilisaa waan sabni tokko qabu kan ibsuudha, google ammoo karaa hubannoo nam-tolchee (AI) isaa itti fayyadama. ''Nuti Garee Crowdsource Itoophiyaa jedhamu jalatti walqindeessinee dhimma hiikaa afaaniin walqabatu hojjenna,'' jedhe ogeessi ICT Abdiisaa Bancaa. Haala kanaan saba abbaa afaan kanaa ta'e tarree saboota biroo afaansaanii google irra jiruu cinaa hiriirsuuf hojjechaa jiraachuus hime. Afaan tokko wayita sadarkaa google irra galuutti guddatu afaanicha qofa osoo hin taane sabichatu guddate jechuudha. Afaan tokko yoggayyuu jiraachuuf waa'een sabichaa, eenyummaansaa, wanti inni qabu, kan ittiin beekamu hunduu walfaana beeksifamuu qaba. Kana hunda kan hubannoo nam-tolcheen qabatu Crowdsourching jedhama. Afaan tokko bade yeroo jedhamu sabni baduu isaa miti, sabni gara afaan isa guddateetti wayita ce'u Afaan saba sanaa dagatamee hafa. Fakkeenyaaf akkuma saboonni hedduun afaansaanii dhiisanii afaan Ingilizii fayyadaman jechuudha. Kanaafuu Afaan Kun akka hin badneef eenyummaa fi qabiyyee sabichi uumamaan qabu waliin guddisuun dirqama. ''Gareen Crowdsource Itoophiyaas kanumarratti hojjeta. Gaafa sarvarii google irratti afaan keenya dabalamerraa eegallee waa'ee aadaa keenyaa, waa'ee Oromiyaa fi waan ishee keessa jiruu, iddoowwan argama tuurizimii, bakkeewwan bashannanaa, fi waliigalatti waan sabi kun qabu ol fe'aa jirra.'' Gareen Crowdsourcing Itoophiyaa' kun duraan Feesbuukii irratti kan ijaarame yoo ta'u namoota dhimma Afaan Oromoorratti hojjetaniin kan dhuunfatameedha, garuu kanneen Afaan Amaaraa, Afaan Affaar fi kaan irra hojjetanis keessa jiru. Gareen miseensa haga nama 180 of keessa qabu kun erga afaan Oromoo google irra galee hojii eegalee booda google Crowdsourcing Itoophiyaa keessattis kan qooda fudhatan jiru. ''Google dhimma afaaniin walqabatee waajjirasaa Muummee dhimmoota Afrikaarratti hojjetu kan Indiyaa jiruun alatti dameesaa banachuuf wayita murteessu, kan Itoophiyaas qindeessuu eegalle,'' jedha Abdiisaan. Google dhimma hiika afaanota Afrikaa irratti hojjetu Keeniyaa, Afrikaa Kibbaa, Naayijeeriyaa fi kaan keessaa damee qaba. ''Biyyoota afaansaanii hiikaa google irra jiran keessaa Itoophiyaanis amma tokko taateetti waan ta'eef waajjira banuuf hawaasa qindeessuun dirqama ta'ee argame, kanaafuu amma isa kanas hojjetaa jirra.'' Pirojektiin 'Google Crowdsourcing Itoophiyaa' kun Afaan Oromoo irratti qofa miti kan inni hojjetu, afaanota Itoophiyaa hunda irratti hojjeta. ''Fakkeenyaaf torban lamaan dura hiikaa afaan Amaaraaf suuraawwan galchaa turre, suuraawwan jechaan walsimuu mirkaneessaa turre.'' Naannoo Oromiyaa keessaa jaarmiyaaleen dhimma guddina Afaan Oromoorratti adda durummaan dhimmi ilaallatu Biiroo Barnootaa fi Institiyuutii Qorannoo fi Qo'annoo Oromoo akkasumas ammoo Biiroo Aadaa fi Tuurizimiiti. Obbo Abdiisaan gama qaama mootummaatiin nama dhuunfaarraa gargaarsa argachaa turuurraan kan hafe akka jaarmiyaatti gargaarsa akka hin arganne ibse. ''Ammoo nutillee deeggarsa gaafachuuf jaarmiyaa seera qabeessa (eeyyama seera qabeessa qabu) qabaachuu malle,'' jedhe Abdiisaan. ''Amma sana oggaa argannu qaamolee mootummaa deeggarsa gaafachuuf ija jabaanna, isaanillee nu deeggaru abdii jedhu qabna. Sababni isaa Afaan kun hiika google irra galuusaatti guddoo gammachuu qabu.'' Yeroo ammaa hayyoota yuuniversitii, ogeeyyii teeknooloojii fi hayyoota garaagaraa garee of keessaa qaburraa jaarmiyaa sirnaan caaseffame ijaaraa jiraachuus eere. ''Gama hirmaannaatiin tumsi ogeeyyii Afaanii yuuniversitiiwwan biyyattii keessa jiranii akkaan jajjabeessaa ture. Inumaa erga hojiin eegalamee yuuniversitii Adaamaa, Yuuniversitii Finfinnee, Yuuniversitii Mattuu, Yuuniversitii Arsii irraa garee telegram uumuun walkakaasanii hedduu hirmaachaa jiru.'' ''Ammas taanaan garee hayyoota yuuniversitii kunneen cimsuun hojii hanga ammaa hojjetame akka gulaalan, madaalan akkasumas waan hafurrattis akka tumsan gochuuf waltajjii qopheessuutti jirra,'' jedha Abdiisaa Bancaa.	https://www.bbc.com/afaanoromoo/articles/c1v434v77n4o
politics	Godaantonni Tigraay Sa'udii Arabiyaarraa deebi'an, Itoophiyaatti hidhaa fi dararaaf saaxilamaa jiru - HRW	Anga'oonni Itoophiyaa dhalattoota Tigraay dhiyeenya Sa'udii Arabiyaarraa deebifaman hidhuu, dararuufi humnaan akka baqatan taasisan jedhe Human Rights Watch. Dhaabni mirga namoomaaf falmu kun gabaasa guyyaa Roobii baaseen [Afaan Ingiliiziin], Sa'udiinis dhalattoota Tigraay haala haamaa keessa tursuu fi humnaan biyyatti deebisuu dhaabuu qabdi jedheera. HRW akka jedhetti, mootummaan Itoophiyaa godaantota Sa'udiirraa hari'amuun biyyatti deebi'an, gara wiirtuuleetti dabarsaa jiru jechuun, kanneen keessaa gariin seeraan ala to'annoo jala oolaniiru jedha. Mootummaan Itoophiyaa gabaasa Human Rights Watch baase kanarratti ammatti deebii hin kennine. Itoophiyaan waggaa tokko keessatti lammiilee 40,000 ol Sa'udii Arabiyaa irraa galchuu himtee kan turte wayita tahu, MM Abiy Ahimad dhiibbaan akka deebi'an taasifamu ijaarsa Hidha Abbayyaan walqabata jechuun himanii turan. Lammiileen Itoophiyaa kuma hedduutti lakka'aman manneen hidhaa Sa'udii Arabiyaa haala hammaataa fi rukkataa tahan keessa hidhamuufi rakkoolee hamaaf saaxilamaa jiraachuu BBC dabalatee miidiyaaleen garagaraa irra deddeebiin gabaasu. Manneen hidhaa kanneen keessaa Wiirtuu Hidhaa al-Shumaysii jedhamu keessaa kan dubbisne lammiileen Itoophiyaa yeroo dheeraaf hidhamanii jiran, rakkoolee fayyaa hamaaf saaxilamneerra jechuun BBCtti amma dura himanii turan. Mootummaa Saa'udii gamasaatiin wiirtuuleen to'annoo kunneen namoota ''qajeelfamoota hayyama jireenyaafi hojii cabsan tursiisuuf'' manneen hidhaa gurguddoo hundaa'an keessaa akka tahan hima. Hiyumaan Raayitis Wach dabaluun, aanga'oonni Itoophiyaa godaantonni kunniin daandiin gara Tigraayitti wayita deebi'aa jiraniifi buufata xiyyaaraa Samaraatti to'achuun gara manneen hidhaa Affaarii fi kibba Itoophiyaatti argamanitti dabarsaniiru jedha. ''Godaantonni Tigraay manneen hidhaa Saa'udii keessatti hiraara guddaa argan, gara Itoophiyaatti wayita deebi'anis hidhaatu isaan eeggate,'' jedhu dhaabbatichatti qorattuun mirgoota godaantotaa Nadia Hardman. ''Saa'udii Arabiyaan dhalattoota Tigraay balaaf saaxilamaniif eegumsa laachuu qabdi. Itoophiyaan ammoo godaantota deebi'aniifi seeraan ala hidhaman hunda gadhiisuu qabdi.'' Akka dhaabni kun jedhutti lammiileen Itoophiyaa kuma dhibbatti lakka'aman barkurnee dabre keessa: hojii dhabdummaa fi rakkoolee diingadee, hongee fi dhiittaa mirgaa baqachuun - Galaana Diimaa dooniin qaxxaamuruun Yaman erga gahanii booda, lafoo imaluun ammoo Saa'udii Arabiyaa galu.	https://www.bbc.com/afaanoromoo/oduu-59879009
sports	Itoophiyaan warqee sadiin Shaampiyoonsii Atileetiksii Addunyaa 18ffan lammaffaarra jirti	Shaampiyoonaa Atileetiksii Addunyaa 18ffaa Ameerikaa Oreganitti adeemsifamaa jiruun warqee sadiifi meetii tokko argachuun addunyaa irratti lamaffaarra jirti. Itoophiyaan medaaliyaa ammatti qabduun Ameerikaatti aantee sadarkaa lammataarra jirti. warqee Itoophityaan argatte fiigicha fageenya meetira 10,000 dubartootaa Lattasanbat Giday, maraatoonii dhiirotaan Taammiraat Tolaafi maraatoonii dubartootaa atileet Gotetoom Gabrasillaasee argamsiisaniinidha. Kanneen keessaa fiigicha gufachiisaa 3000m’n seenaa kana dura hin turre kan galmeesse Lammeechaa Girmaa fi dorgomtoonni kaan ni hirmaatu. Dorgommiin biroo Itoophiyaan warqii irraa eegdus ni jiru. Dorgommii 10,000m dhiiraa akka Itoophiyaatti Dilbata halkan sa'aatii shan irraa eegalee dorgomameen atileetonni Itoophiyaa hin milkaa’in hafaniiru. Atileetiin Yugaandaafi abbaan rikardii addunyaa Jooshuwaa Cheptegeyi 27:27:43 dhaan xumuruun seenaa kana dura atileetonni Itoophiyaa dalagan galmesseera. Kana dura Hayilee G/Sillaasee, Qananiisaa Baqqalaafi atileetii UK Mohaammad Faarahitu shaampiyoonaa lama walitti aansuun fageenyichaan kan injifatan. Chepteegeyiin wagga sadii dura shaampiyoonaa atileetiksii Addunyaa Dohaa dorgomameerrattis Yoomiif Qajeelchaa of duuba aansuun injifatee ture. Olompika bara darbe Tookiyootti dorgomameen garuu atileetii Itoophiyaa Salamoon Baaraggaan caalamee warqii dhabe. Amma isa deeffate. Dorgommii kaleessaan Cheptegeetti aanee atileetiin Keeniyaa Sitaanilii Miburuu meetii argate. Atileetiin Yugaandaa biraa Jaakon Kiplimoo nahaasa argate. Morkii cimaa taasisuus, atileet Salamoon Baaraggaa shanaffaan xumure. ‘’Ameerikaatti deebi’anii dhufanii dorgomuun anaaf miira addaa qaba,’’ jechuun Atileetiksii Addunyaaf hime. Bara 2014 dorgommii isaa idil-addunyaa Ameerikaatti isa eegale yaadachiisuun. ‘’Kuni anaaf waan guddaadha. Fiigicha fageenya dheeraa irratti olaantummaakoo itti fufsiisuun barbaada,’’ jechuun hime. Atileetiin Itoophiyaa yeroo xumuraaf Shaampiyoonaa Addunyaa irratti 10,000m warqii injifate Ibraahim Jeeyilaanidha. Kunis waggoota 11 dura bara 2011 ture. Eegasii atileetiin Itoophiyaa fageenya 10,000m'n shaampiyoonaa ta’e hin jiru. Fiigicha 5000m fi 10,000m’n abbaan rikardii addunyaa Chepteegeyiin akkuma Salamoon Baaraggaa fiigichaa 5000m irrattis akka hirmaatu hime. Gulaallii 1,500m dhiiraan gulaallii lammataa adeemsifameen Atileet Saamu’el Tafarraa fiigicha xumuraaf osoo hin darbiin hafeera. Saamu’el Shaampiyoonaa Atileetiksii Mana Keessaa Beelgireeditti barana taasifameen shaampiyoonaa addunyaa ture. Ramaddii lammataa keessaa garuu Atileet Taaddasaa Lammii dorgommii Kibxata boru taasifamuuf darbeera. Shaampiyoonaa 17ffaa Dohaa dorgomameerratti shaampiyoonaa kan turte atileetiin Keeniyaa Ruth Chepngetich ni dorgomti. Atileetonni Itoophiyaa atileetota Keeniyaafi kaanirraa morkiin cimaan isaan eeggata. Dhiirotaan atileetonni Itoophiyaa shaampiyoonaa Dohaattis, Oreganittiis milkaa’aniiru. Fiigichi xumuraa 3000m gufachiisaa dhiiraas ni taasifama. Itoophiyaarraa Lammeechaa Girmaa, Geetinnat Waalefi Haayilamaariyaam Amaara ni hirmaatu. Sadanuu gulaallii darbanii xumuraaf gahan. Lammeechaan shaampiyoonaa bara 2019 Dohaa dorgomameerratti medaaliyaa meetii argatee ture. Eegasii Olompikii Tookiyoo gubbaas waggoota 41 booda fageenyichaan medaaliyaa argamsiisuun biyyaaf seenaa dalage. Fageenyichaan atileetiin Morokoo Olompika Riyootti Lammeechaa dursuun xumure Soufiane El Bakkali fi atileetota Keeniyaa dabalatee morkiin cimaa ni taasifama. Dorgommiin 1500m dubartootaas har’a dorgomama. Atileet Gudaaf Tsaggaay, Firewaynii Hayiluufi Hiruut Mashashaa ni hirmaatu. Sadanuu gulaallii ga'umsaan darbanii xumuraaf gahan. Atileetiin Keeniyaa Feeyiz Kipyegoon Olompika irratti warqii gonfatte morkattuu cimtu warra ta'an keessaati. Abbaan rikardii 1500m mana keessaa Atileet Gudaaf Tsaggaay Olompikii Tookiyootti 5000m dubartootaan medaaliyaa maaldaa [nahaasii] biyyaaf argamsiistee turte. Dorgommiiwwan 1500m dubartootaafi 3000m gufachiisaa dhiiraan akka sa’aatii Itoophiyaatti halkan Wiixataa kan Kibxataaf bari’utti dorgomama. Ameerikaatti garuu Wiixata galgala ta’a. Yeroon Oregan Itoophiyaarraa sa’aatii 10 duubatti hafa. Shaampiyoonaan Atileetiksii Addunyaa 18ffaa gaafa Jimaata darbe eegale. Dorgommii hanga ammaa dorgomameen medaaliyaa argatteen Ameerikaan dursaa jirti. Itoophiyaan Warqii lamaafi meetii tokkoon lammaffaadha. Sadarkaan biyyoonni argatan kan tokkoo hanga sadii bahan qofaan miti. Hanga saddeet xumuruun qabxii argamsiisu qaba. Kanatu walitti ida’amee dorgomii hanga ammaa jiruun Itoophiyaan sadarkaa lammaffaa akka qabattu taasise.	https://www.bbc.com/afaanoromoo/articles/c9wkv9zwpeko
sports	Raahem Isterling gara Chelsii, Yuurii Tilemans gara Arsenal fi jijjiirraa kaan	Taphataan collee Maanchistar Siitiif fuul-dura irra taphatu kilaba Chelsii seenuuf waliigale. Taphataan umrii waggaa 27 Raahem Isterling, kontiraata Maanchistar Siitii waliin qabu xumuruuf waggaan tokko osoo hafuu, kilaboota biroo seenuuf fedhii agarsiisuu eegale. Siitiin bara 2015 ture Isterling paawondii miiliyoona 49n Liivarpuul irraa kan bite, taphoota irratti hirmaate 339 irratti gooliiwwan 131 lakkoofsiseera. Isterling waliigaltee kana kan fiixaan baasu yoo ta'e, erga Chelsiin dureessa Ameerikaa Todd Boehly harka galee as bittaa taphataa kilabichi barana raawwate isa guddaa ta'aaf. Waliigalteen qaama hundaayyuu murteessaa ta'us, fedhiin taphatichaa garuu bakka jijjiirratee hojii haaraaf of qopheessuudha. Mul'ati hoogganaa Chelsii Toomaas Tuchel fi iddoon isaaf qixaa'es akkaan isa hawwateera. Raahem Isterling kilaboota gurguddoo akka Baarseloonaa, Real Madrid fi Bayern Minich birattii akkaan barbaadama, inni garuu Chelsiitti mararameera. Taphataa gameessi kun Siitii walin dhibdee takkallee hin qabu, ammoo hoogganaa isaa Pep Guardiola waliinillee mufii takka hin qabu. Isterling ammallee galma bira ga'uuf hedu hedduu qaba, kana keessaa inni ijoon taphataa collee ta'ee badhaasa Ballon D'Or argachuudha. Gama kaaniin taphataa collee sarara gidduu Leestar Siitii Yuurii Tilemans of harka galfachuuf dorgommiin Arsenal fi Maanchistar Yunaayitid gidduutti cimeera. Taphataa umrii waggaa 25 lammii Beeljiyam ta'e kana  argachuuf Arsenal itti dhiyaatee jira. Maanchistar yunaayitid ammoo taphataa umrii waggaa 22 Anthony kilaba Ayaaksi irraa paawondii miiliyoona 51n fudhachuuf fedha yoo agarsiisu kilabichi garuu paawondii miiliyoona 68 malee jedhe. Jijjiirraa kaaniin Chelsiin taphataa lammii Poorchugaal umrii waggaa 23 Matheus Nunes kilaba Sporting Lisbon irraa paawondii miiliyoona 38n, Arsenal ammoo Nikolaas Pepe fi goolii eegaa isaa Bernd Leno gurguree taphattoota fiduuf akka jiru ibseera.	https://www.bbc.com/afaanoromoo/articles/c25w2pqp2y3o
sports	Biyyootni Afrikaa pirezidaantiin Caf ammas itti fufuun akka gaggeessan fedhii agarsiisan	Yeroo lammaffaaf pirezedaantiin Konfedereshinii Kubbaa Miilaa Afrikaa aangoo isaaniin kan itti fufan fakkaatu. Gaggeessitootni federeshinii kubba miilaa biyyoota 46 Afrikaa Ahimad aangoo isaaniin itti fufuun akka gaggeessan barbaadu. Deeggarsi kun kan ibsame osoo pirezedantichi filannocha irratti dorgomuufillee fedha qabaachuu isaanii hin ibsiin duradha. Ahimad bara 2017 ture lammiin Madagaaskaar kun pirezedaantii konfedereshinii Kubbaa Miilaa Afrikaa tahuun kan aangoo qabatan. Fuilannon kun Caamsa keessa kan gaggeeffamu yo tahu guyyaan xumura galmee namoota dorgomuuf beeksisanii Sadaasa 12 bara 2020dha. Ejjennoon gaggeessitoota naannolee Afrikaa jahaan mallattaa'e akka agarsiisutti manguddoon ganna 60 qorannoon dhimma naamusaa Fifa'n qabame akkuma jirutti tahee yoo fedha qabaatan ammas itti fufuun gaggeessuu akka danda'an kan deeggarudha. ''Ahimad hoggansa kanaaf dorgomuun qaama bulchiinsa kubba miilaa ardichaa irraa qajeelfama argachuun qaba jedhanii ture. Fedha dhunfaan qofa osoo hin taane kaka'umsa hundaa gaafata jedhaniiru. Har'a pirezedaantotni mana maree waldaa Kubbaa Miilaa Afrikaa jaha biiyyota Afrikaa 54 keessaa pirezedaantota federeshinii biyyoota 46'n deegggaramne, pirezidaanti Ahimad ammas irra deebiin akak filataman waamicha taasifna,'' jedha ibsi isaanii. ''Yoo itti fufee hojjechuu barbaade isa deeggarra'' jedhan. Filannicha mo'achuuf harka caalmaa qofa kan barbaadu yoo tahu biyyoota saddet qofatu mallattoo isaaniin hin mirkaneessine. Isaanis Aljeeriyaa, Botswaanaa, Ayivoorii Koosti Naayijeeriyaa, Seeraa liyoon Afrikaa Kibbaa, Yugaandaa fi Zimbaabuweedha. Kanneen pirezidaanticha qeeqan barri bulchinsa isaa haaromsa caalaa waan wal falmisiisaan kan guutame jedhu. Fifa'n malaammaltummaan Ahimad irratti qorannoo gaggeessuu eegalee jira. Ahimad waan ittiin shakkamanii qoratamaa jiran hundaa keessaa harka hin qabu jedhaniiru. Fifan ammayyuu bu'aa qorannoo isaa kan hin ifoomsine yoo tahu oditera gara Caf itti erguun qoraachiisaa tureera. Qaamni teessoon isaa Zuurik tahe kunis Caf waliin tahuun hojii odootii san gaggeessaniiru.	https://www.bbc.com/afaanoromoo/oduu-54646873
technology	Daandiiwwan qilleensaa US tajaajila mobaayilii 5G balaliinsa jeeqa jechuun akeekkachise	"Daandiiwwan qilleensaa gurguddooon Ameerikaa 10 tajaajilli mobaayilii 5G Amajjii 19, 2022 eegaluuf jiru balaliinsawwan xiyyaaraa irratti ''jeequumsa cimaa'' qaqabsiisuu akka danda'u akeekkachiisan. Tajaajiliiwwan bilbila mobaayilii Verizon fi AT&T 5G ''guutummaatti rakkina diinadgee'' qaqabsiisuu danda'a jedhan. Daandiiwwan qilleensaa kunneenis cararaan C-band 5G sirnawwan bohaartii xiyyaarootaa keessattuu kanneen haala qilleensaa gaarii hin taanee keessa imalan irraan gahu danda'a sodaa jedhu kaasu. Akeekkachiisni kunis xalayaa abbaa Taayitaawwan aviyeeshinii US'tti ergameen kan kenname. Hogganaan Olaanaan Daandiiwwan qilleensaa Ameerikaa, Daandiin Qilleensaa Deltaa fi Daandiiwwan Qilleensaa Yunaayitid kaanis, raabsaa talaalii dabalatee ''imaltoota daandii qilleensaa, doonii, dhiiyeessitoota hidhataa fi dhiyeessitoota qorichoota barbaachisanii irratti osoo jeequumsi guddaan hin qaqabiin jidduu haa gallu,'' jedhan. BBCn xalayaasaanii kana kan arge yoo ta'u, xalayichis Barreessaa Geejjibaa Pitar Butigegii akkasumas hogganaa Bulchiinsa Aviyeeshinii Federaalaa (FAA), dura taa'aa Komishinii Kumunikeshinii Federaalaa fi daariktera Kaawunsilii Diinagdee Biyyaaleessaatti ergame. BBCnis waa'ee dhimma ''haala baayyee yaaddeessaa'' jedhame kanarratti mariin sadarkaalee olaanaatti motummaa UStti gaggeeffamaa jiraachuu bareera. Daandiiwwan qiilleensaa kunneenis cararaawwan 5G akka ''haaluma FAAn Amajjii 19, 2022 ibsameetti, tilmaamaan bakka xiyyaaroonni ka'uuf irra balalii'an irraa fageenya maayilsiiwwan lamaaakka fagaatu barbaaduu.'' ''Haala akkasiitiin 5G osoo indastirii aviyeeshin, geejjiba ummataa, adeemsa dhiyeessitiifi tamsaasa talaallii, hunda hojjataa keenyaafi diinagdee guddaa irratti dhiibaa hintaasifne akka hojiirra oolfamuuf ni dandeessisa. ""Kanaafi AFF buufataalee daandiiwwan qilleensaatti dhiyeenyaan argaman gurguddaa atattamaan akka adda baasuun, rakkinsa nageenyaa geessisaniin akka hambiisuuf gaaffanna,'' jedhan. Yaaddoon kunis dhiheenya kanas dhaabbilee xiyyaara oomishan gurguddaa lamaa, Airbus fi Boeing kaafamee ture. Gareen daandii qilleensaa akkas jedhan.''Oomishtootni xiyyaaraa balaliiwwan hedduu yeroo hin beekamneef dhaabbachuu qabu jechuun nutti himaniiru. ''Jeequmsa naannootti uumeen dabalata, hanqinni xiyyaarota qaamni isaanii gurguddaa fayyamu mul'atu lammiilee Ameerikaa kumaatama biyya alaatti akka danqaman taasiseera.'' Ibsa Dilbata baheen, FAA qaamni nageenya aviyeeshinii US kan to'atu, yeroo tajaajilli 5GC buufataalee daandii qilleensaa keessatti hojiirra oolu xiyyaarotni daldalaa %45 tahan osoo haala gaariin isaanitti hin mul'atiin [low-visibility landings] qubachuu danda'u'' jedhe. Itti dabaluun ''qaama xiyyaarota Boeing fi Airbus jedhamaniif meeshaa elektirooniksii radio altimeter akka galuufiif raggaasisuu hime. Meeshaan kun fageenya xiyyaarichaa fi gaara ykn lafa itti qubachuuf jedhu gidduu jiru himudha. ''Waan kun hundi mirkanaa'eefiiyyuu ammayyuu balaliin buufata xiyyaaraa tokko tokko inuma miidhamu,'' jedhe. FAA kaampanota xiyyaara oomishan waliin tahun akkaataatti raadiyoo altimetiriin kun to'annoo balalii keessatti hojiirra ooluu danda'a kan jedhu irratti itti fufee hojjechaa jira. Imaltootni xiyyaara isaanii keessa taa'uun bakka 5G galee jirutti haalli qilleensaa raagamuu danda'uu isaa adda baasuu qabu. Kaampaanotni Moobaayilii oomishan doolaara biliyoonotaan baasuun neetwoorkii isaanii gara 5Gtti gudisuun tajaajilli interneetii saffisa guddaa qabu akka hojiirra oolu gochaa jiru. Tajaajilicha hojiira oolchuuf sodaa aviyeeshinii irraa kan ka'e harkifannaa baay'een jira. Silaa ji'a Muddee fi jalqaba bara kanaatti hojiirra oola jedhamee ture, garuu lamaanuu duubatti harkifateera. Indaastiriin tajaajila shuboo-maleessaa [wireless] US CTIA jedhamu tajaajilli interneetii 5G rakkoo homaatii hin qabu, indaastirii aviyeeshiniitu sodaa fi odeeffannoo qulqulluu hin taane facaasaa jira jedhe. ''Harkifannaan kun miidhaa qaqabsiisa. Waggaa tokkoof duubatti harkisuun yeroo biyy keenya weerara koroonaa irraa bayyaanachaa jirtutti guddina dingadee irraa doolaara biliyoona 50 tahu hir'isa,'' jedhe hojii gaggeessaa ol-aanaan CTIA Merediit Atweel Baaker, ji'a Sadaasaa keessa akka maxxansetti. Odeessaalee walfakkaata:"	https://www.bbc.com/afaanoromoo/oduu-60029426
politics	Waraana Raashiyaa -Yukireen: NATOn humna hangamii qaba? Maalifi Raashiyaaf bowwuu mataa ta’e?	Raashiyaan Yukireen weeraruun qormaata NATOn waggoota 73 keessatti argee hin beekneefi isa mudatee hin beekne itti ta'eera. Waraanni yeroo ammaa Raashiyaan Yukireen keessatti gaggeessaa jirtu kun daangaa biyyoota miseensota NATO ta'an irratti yoo ta'u, biyyoonni miseensota NATO ta'an hangi tokko itti aanee ammoo Raashiyaan waraana nurratti banti jedhanii yaaddoo qabu. Ameerikaa, Kanaadaa, Yunaayitid Kingidom, Firaans, jarman fi biyyoota Awurooppaa baayyee miseensummaan kan qabateeru NATOn Baha Awurooppaa keessa loltoota dabalataa sochoosaa jira. UK fi Yunaayitid Isteet garuu loltoota gara Yukreenitti galchuuf karoorri kamiyyuu akka hin jirre ibsaniiru. Dhaabbatni Waadaa Waraanaa Kaaba Atilaantik, NATO'n tokkummaa waraanaa bara 1949 biyyoota 12 hammachuun hundaa'edha. Miseensonni NATO biyyi tokko isaan keessaa biyya biraan weeraramnaan walii birmachuuf waliigaltee qabu. Kaayyoon hundeeffama isaa jalqabaa waraanaan booda babal'ifannaa lafaafi bulchiinsaa Raashiyaan Awuroopppa keessatti gochaa turte dura dhaabbachuuf ture. Bara 1955 ammoo Sooviyeet Raashiyaan humna NATO kana qolachuu kan danda'u tokkummaa biyyoota Baha Awurooppaa Komunistii hordofanii ''Warsaw Paakt'' [Warsaw Pact] jedhamu hundeessite. Bara 1991 kufaatii Sooviyeet Raashiyaa hordofee biyyoonni duraan miseensa 'Warsaw Pact' turan miseensota NATOtti makaman. Amma tokkummaan waraanaa NATO jedhamu kun biyyoota miseensa ta'an 30 of keessaa qaba. Yukireen duraan biyyoota Sooviyeet Raashiyaafi biyyoota Gamtaa Awurooppaa daangessitu turte. Lammiileen hidda dhiiga isaanii Raashiyaa ta'an miliyoona hedduu kan qabdu Yukireen, hariiroo hawaasummaa cimaas Raashiyaa waliin qabdi. Garuu miseensa NATO hin turre, ''michuu isaanii'' turte malee. Kana jechuun ammoo fuulduratti yeroo barbaaddetti tokkummaa waraanaa NATO jedhamu kanatti makamuu akka dandeessu agarsiisa. Raashiyaan ammoo akka kun hin taane biyyoonni Lixaa akka waadaa galaniif barbaaddi. Yaada Raashiyaa kana ammoo isaan hin barbaadan. Yuukireen ummata sanyiin isaanii Raashiyaa irraa ta'an hedduu qabdi. Aadaafi hawwaasummaan uummata Raashiyaa waliin hariiroo guddaa qabu. Akka tarsiimoo isheetti Kireemiliin Yuukireeniin akka boroo qe'ee isheetti ilaalti. Amma waan rakkoo tahe Pirezidaant Vilaadmiir Puutiin humnoonni Lixaa tokkummaa kana fayyadamuun Raashiyaa marsuu barbaadu yaaddoo jedhudha. Ameerikaan bara 1990 NATOn kana caalaa gara Baha Awuroopppatti hin babbal'atu jechuun waadaa Raashiyaaf galte cabsiteetti jechuun mormu. NATO ammoo himata kana haaluun miseensota isaa xiqqootu Raashiyaa waliin daangaa qooddata, kunis tokkummaa ittisaaf oolu jedhe. Sochii amma Raashiyaan humna waraanaa ishee daangaa Yuukireen irratti bobbaaste, biyyoonni Lixaa dirqamuun fedha nageenyaa Raashiyaan barbaaddu sana akka fudhatan gochuuf jedhu namoonni baay'een. Pirezidant Putiin biyyoonni Lixaa gurmaa'ina NATO fayyadamanii Raashiyaa marsu jedhu. Kanaaf, NATOn sochii isaa Baha Awurooppaa keessatti taasisu akka dhaabu barbaadu Putiin. Putiin NATOn waliigaltee gara Baha Awurooppaatti hin baballatu jedhamee waliigalame Ameerikaan akka cabsite himu. Ameerikaan ammoo waadaa akkasii hin galle jetti. NATOn ammoo biyyoonni miseensa ta'an Raashiyaan wal daangessan lakkoofsi isaanii xiqqaa ta'uufi biyyoonni kunneenis kan isaan NATO irraa barbaadan deeggarsa loltummaa qofaa akka ta'e ibsa. Lammileen Yukireen bara 2014 pirezidaantii isaanii jaalala Raashiyaa qabu yeroo angoo irraa ari'anitti odola kaaba biyyattiitti argamtu Kireemiyaa to'atte Raashiyaan. Kana malees Raashiyaan mormitoota mootummaa baha Yukireen jiran deeggaruus itti fufte. Kana hunda keessatti NATOn tarkaanfii hin fudhanne, biyyoota Baha Awurooppaa baayyeetti garuu loltoota bobbaasuun garuu deebii kenneera. Tarii Raashiyaan biyyoota miseensa NATO weeraruuf kaayyoo yoo qabaatteef dursanii ittisuuf akka danda'amutti yaadameeti kun kan ta'e. NATOn Istooniyaa, Laatiiviyaa, Romaaniyaa fi Polaand keessa loltoota isaa qubachiiseera. Kana malees NATOn xiyyaaronni Raashiyaa gara naannichaa keessa akka hin seenne dhorkuudhaaf eegumsa qilleensaa biyyoota Baaltikiitti baayyisee cimseera. Mooskoon gama isheetiin humnoonni kunneen gadhiisanii akka bahaniif akeekkachiisaa turteetti. Ameerikaan daangaawwan gama Bahaatiin jiruun humna NATO cimsuudhaaf jecha loltoota kuma sadii gara Polaandiifi Romaaniyaatti ergiteetti. Dabalataan loltoonni waraanaaf qophii ta'an 8,500 qophii cimaatiin akka turan ajajjeetti. Haata'u malee, Yukireen keessa loltuu qubachiisuuf karoorri hanga ammaa hin jiru. Kana malees, Ameerikaan meeshaaleen waraanaa gara garaa, akkasumas misaa'eloota farra taankii dolaara miliyoona 200 baasan, Yukreeniif kan ergite yoo ta'u, meeshaaleen biyyoota miseensa NATOs ta'e Ameerikaatti hojjetame Yukireeniif akka kennamu hayyamameera. Yunaayiti Kingdom ammoo gama isheetiin Misaa'eloota farra taankii fageenya dhiyootti dhukaafaman Yukireeniif kan ergite yoo ta'u, loltoota dabalataa 350 gara Polaanditti ergiteetti. Karaa Istooniyaatiinis loltoota dabalataa 900 ta'an erguudhaafis yaaddeetti. Humna waraanaa Kibba Awurooppaafi humna doonii fayyadamuudhaan Yunaayitid Kingidom loltoota kuma 1 of eeggannoon akka turan ajajjeetti. Tarii rakkoon namoomaa hamaan yoo dhalateef dooniin kun gargaarsa akka qaqqqabsiisu irraa eegama. Denmaark, Ispeen, Firaans, fi Neezerlaand ammoo jeettiiwwan waraanaa gara Awurooppaa Bahaafi Mediteraaniyaanii Bahaatti erganiiru. NATOn xiyyaarotaafi dooniiwwan waraanaa of eegganoon akka turan kan taasise yoo ta'u, daangaa Raashiyaafi Yukireen irratti ammoo lakkoofsi loltoota isaa akka dabalu ni eegama. Loltoota kuma 40 ta'an qophaa'an bobbaasuu danda'a jedhamaas jira. Dabalataanis Romaaniyaa, Bulgaariyaa, Hangaariifi Silovaakiyaa keessattis garee waraanaa dabalataa qopheessuu akka danda'u kan eegamu yoo ta'u, Polaandiifi biyyoota Baaltik keessatti sochiin jirus walfakkaata.	https://www.bbc.com/afaanoromoo/oduu-60614655
politics	Naayijeeriyaa: Pirezidant Buhaariin ministiroota isaanii filannoo dorgomuuf jiraniin aangoo gadhiisaa jedhan	Pirezidaantiin Naayijeeriyaa Muhaammaduu Buhaariin ministiroota isaanii filannoo bara dhufuutiif dorgomu barbaadan hundaan Wiixata torban dhufaatii kaasee aangoo motummaa keessaa qaban akka gadhiisaniif ajajan. Ministirri Odeeffannoo Laayi Mohaammad masaraa pirezidaantichaatti gaazexessitootaatti akka himaniitti, Buhaariin tibba walgahii kaabineetii Roobii ture qajeelfama kana kan kennan. Ministiroonni baayyeen murtee kanaan waan miidhamaniifuu tarii sababii tarkaanfii kanaatiin mootummaan ammaan tana biyya bulchaa jiruu irratti dhiibbaa qabaachu akka malu yaadama. Dubbi himaan pirezidantii dhimma kanarratti gaafataman garuu sochii motummaa irratti dhiibbaa akka hin qabaannee BBCtti himan. Ministirroonni baay'eenis filannoo biyyattii gaggeeffamuu jiru keessatti paartiisaanii bakka bu'uun pirezidaantummaa ykn bulchiinsa naannooleetiif dorgomuuf fedhii kan qaban ta'u ibsaniiru. Fakkeenya ministiroota filannoo dhufaa keessatti dorgomuuf karoorsan keessaa: Ittaanaa Pirezidaantii Yeemii Osinbaajoo paartii saanii biyya bulchaa jiruu All Progressives Congress (APC) party bakka bu'uun pirezidaantummaaf dorgumuu barbaadu. Haata'u malee, sababii inni dorgomee kan filatamee malee kan motummaan mudamee hin taaneefu murteen amma dabarfame irratti dhiibbaa hin qabaatu jedhameera.	https://www.bbc.com/afaanoromoo/oduu-61410268
health	Afrikaa Kibbaatti talaalli haaraan Covid-19 ittisuu dadhabuun yaaddoo uume	Saayintistii beekamaan Afrikaa Kibbaa tokko talaalliin koronaavaayirasii haaraan biyyatti keessatti namootarratti yaalame gar-tokkee qofarraatti milkaa’uun yaaddeessadha jedhan. Talaalliin ‘Novavax’ jedhamu UKtti namoota irratti yaalame keesssaa harka 90tti dhyaataniirratti milkaa’eera. Afrikaa Kibbaattimmoo yaaliin taasifamee %49.4 qofaatu milka’aa ture. Hogganaan koree gorsituu dhimma koronaavaayirasii Afrikaa Kibbaa Pirofeesar Saalim Abduulkarim, biyyoonni muraasni dhiyeessi talaallirratti duubatti hafuu danda'u jedhan. ''Kuni addunyaa lama uuma. Biyyootni ykn naannolee gariin yeroo madinummaa isaanii talaalliin gabbifachuun vaayirasicha to'atan kaan ammoo talaalliidhaan madinummaa isaanii gabbisuu dhabuun vaayirasicha of irraa ittisuu dadhabu.'' Afrikaa Kibbaatti gosti koronaavaayirasii caaseffamaa qacceesaa geeddarate talaalliiwwan haaraa bahan muraasa qolachuutti yk dandamachutti adeema jira. Talaallii dhiyootti  yaalameerratti talaalliin ‘Novavax’ jedhamu namootarraatti yaalame hunda keessaa %49.4 qofarratti milkaa’e. Namoota vaayirasiin HIV dhiigasaanii keessa hin jirrerratti garuu %60 milka’aadha. Pirofeesar Saalim Abduulkarim, milka’aanni dhabuun talaallichaa’ hedduu yaaddessaadha’’jedhaniiru. Itti dabaluun talaallichi vaayirasii caaseffama geeddaratu qolachuurratti bu’a qabeessa ta’uutu irra ture jedhaniiru. Pirofeesar Saalim Abduulkarim Afrikaa Kibbaatti vaayirasichi caaseffamasaa geeddarachaa adeemuun waan hin hafne, gartuun ogeeyyii dhimma talaalllirratti hojjatan, hawaaasni saayinsii otoo hin hammaanne dursaniii itti yaadu qabu jedhan. Gama saayinsiirrattii rakkoo guddaan kanatti aanee dhufaa jiru, talaallii gosa vaayirasii haaraa ittisu hojjachuu akka ta’e kaasan. Biyyoonni guddataa jiran hedduun talaallii saffisaan otoo hin argatiin hafuun durumaa yaaddoo uumeera.	https://www.bbc.com/afaanoromoo/oduu-55861985
health	Waa'ee kaansarii piroosteetii kan dhiiroota qofa galaafatuu maal beektu?	Dhukkubii kaansarii akka addunyaatti lubbuu namaa galaafachuun sadarkaa olaanaarra kan argamu yoo ta’u, walumaagalatti bara 2020tti qofa lubbuu namoota miliyoona 10 ta’u galaafachuu ragaalaan Dhaabbata Fayyaa Addunyaa ni ibsa. Duraan dhukkuba sooreyyii ta’uun kan beekamuu kaansariin, amma garuu ummata biyyoota galii gadaanaa fi giddugaleessaa keessa jiraatan harka caalan miidhaa jira. Dhibeen kaansarii gosa hedduu qaba. Isaan keessaa kan baay'inaan babal’achuun dhiiroota qofaa miidhaa jiru, piroosteet (prostate) kaansariin tokko. Odeeffannoon Kaansarii addunyaa (Global Cancer Statistics) akka ibsutti, bara 2020tti qofaatti namoota haaraa 1,414,259 ta’utu dhukkuba caansarii piroosteetii kanaan qabaman. Itoophiyaa keessatti dhukkubni kun lubbuu namoota hedduu galaafachaa jira jedhu oggeessoonni damee kanaa. Piroosteetiin qaama walhormaataa dhiirootaa keessaa tokkoo yoo ta'u, qaama xiqqaa afuuffee dhiiroota jalaatti argamudha. Qaamni kunis baayyee xinnoofi gara giraamii 20 hanga 25 akka ta’an oggeessoonni fayyaa ni dubbatu. Naannawa isaattis afuuffee fincaanii, mar'imaan guddaafi ujummoo fincaaniitu argama. Tajaajjilli piroosteetii dhangala’aa qaama wal-hormaataaf barbaachisuu omishuun, hojii qaama wal-hormaataa deeggaruudha. Yoo qaamni kun dhukkubsachuun dhiita'e ammoo ujummoo fincaanii irratti dhiibbaa waan umuuf fincaan bahuurratti dhiibaa qaata. Kanaaf kaansariin qaama kanarraa ka’u, piroosteet kaansarii ykn kaansarii piroosteet jedhama. Sadarkaa jalqabaatti osoo gara kaansariitti hin jijjiraminii dura akka xannacha piroosteet ta’e jiraachuun baay’e beekamadha jedhu oggeessoonni. Gama biraatiin kKaansariin piroosteeti osoo mallattoo hin argasiisin babal’atee sadarka yaaluu hin dandeennerra ga’un lubbuu namoota galaafachu danda'a jedhama. Dhibee piroosteet kaansarii kanaan kan qabaman dhiiroota qofadha. Hospitaa Xiqur Anbessatti Ogeessa Kaansarii kan ta’e Gargaaran Piroofeesaa Dr. Addunyaa Fiqaaduu BBCtti akka himaniitti, akkuma gosawwan kaansarii biroo, ka’umsa piroosteet kaansarii sirriitti hin beekamne. Haata'u malee yeroo baayyee dhibeen kun baayyinaan kan irratti mul'atu “dhiiroota umuriin isaanii waggaa 40 ol ta’aniidha. Namoota umuriinsaanii 40 gad ta’an irratti baay'ee beekamaa miti,” jedha Dr. Addunyaan. Hormooniin qaama wal-hormaata dhiiraa irra omishaman, kan androgen fi testosterone jedhaman dhukkubichaaf nama saaxilu danda’a. Guddinni piroosteet kana, hormoonii androgen jedhamuu kana irratti hunda’a. Kanaafu, hormooniin androgen yoo haala baramaa taʼeen caala kan maddu ta’e, baladhaaf nama saaxiluu danda'aatii gara mana yaalaa deemuun barbaachisadha jedhu. Sababni biraa ammoo, infeekshiniiwwan baakteeriyaafi vaayirasiin dhufan ta’u danda’a. Namni duraan infeekshinii piroosteet qabu ammoo, kaansarii kanaan qabamuuf carraansaa olaanaadha. Garmalee ulfinni qaamaa dabaluufi coomni qaama keessatti yoo baayyatee, carraan kaansarii kanaan qabamu olaanaa akka ta'u danda'u dubbatu Dr. Addunyaan. “Ulfaatinni qaamaa sochii qaamaa taasisuun hir'isuu dhabuun, rakkoo guddaa namatti fidu danda'a. Kanaaf namoonni furdoon of eegumsa cimaa gochuu qaban.” Kana malees, tamboo fi waantoota tamboo ofkeessaa qaban akka shiishaa aarsuun akkasumas dhalootaan qabmu akka danda’amu himu Dr Addunyaan. Dhimmoota kaansarii piroosteetii kana gosoota kaansarii kaaniin adda taasisan keessaa tokko suuta guddachuusaati jedha Dr. Addunyaan. Kanaafuu namni tokko mallattoo dhibee kanaa hubachuuf yoo xiqqaate waggoota 10 - 15 fudhachuu akka danda’u hima. “Dhukkubni kun osoo hin hubatiin nama ajjeessuulleen danda’a. Kanaafu osoo sadarkaa xannacharra jiru, dafanii yaalamuun lubbuu nama bararuu danda’a.” Jalqaba dhibee kun kan adda baafamu qorannoo dursaa taasisuun. Haata'u malee biyyoota dugginarratti argaman kan akka Itoophiyaa wallansa akkas taasisuun kan barbame miti. Haata'u malee namoonni umuriin lafa bulan waggaa waggaa qorannoo waliigalaa (general check-up) taasisuun caarraa dhukkubichaan qabamuu ni xiqqeessa ykn dafanii yaala argachuuf ni gargaara jedhu. Dhibeen kunis sadarkawwan durarratti mallattoo qabachuu baatulleen waljalaan mallattoo adda adda ni argisiisa. Mallattowwan duraan argamuu danda’u keessa, fincaan cicituu, bahuu diiduufi dhukkubbiin naannowwan afuuffee fincaanitti dhaga’amudha. Rakkoon dhibeen kanaa guddaan ammoo osoo mallattoo kamuu hin argisiifnee qaamolee birootti faca’usaatii jedha ogeessi fayyaa kun. Keessattu gara lafe dugdaatti faca’a. Lafeen dugdaa qabamnaan ammoo dhukkubbiin dugdaafi miilii adooduu eegala. Akkasumas qaama wal hormaataa irralleetti dhiibbaa guddaa geessisuu danda’a. Kana malees “Fincaan dafee dafee dhufuufi garuu baayyinaan bahuu diduu, qallatee yaa'uufi fincaan akka hinbaaneef ujjumoo cufuu danda’a,” jedha Dr. Addunyyaan. Akkasumas gara mar'imaan guddaatti faca'uu, karaa bobbaan bahuurrattis dhiibbaa geessisuun garaa gogsuu, yoo gara dugdatti faca’e ammoo dadhabbii qaamaa fiduu akka danda’u hima. Darbees sombatti yoo faca’ee mallattowwan qufaa, afuura baafachuu dadhabuu qaqabsiisa. Akkuma dhiibee gara biraa, jalqabarratti mallattoo argisiisuu dhabuusaaf, dhukkuba kana ofirra ittisuun ulfaatadha. Haata'u malee, ulfaatina qaama hin barbaachisne hir’isuu, infeekshinii qaama qunnamtii saalaatiin dadarban irra of qusachuun caarraa ittiin saaxiluun hir’isuun ni danda’ama. Uumamuu piroosteet kaansarii kanaa guutumaatti hambisuun danda’amu baatulleen garuu, osoo sadarkaa fayyuu hin dandeennerra hinga’in dura dafanii barraan salphaatti yaalamuun ni danda’ama jedha Dr. Addunyaan. Dhiiroonni umuriisaani waggaa 50 ol ta’an, mallatowwan fincaaniin wal-qabatan yoo argisiisan dafanii yaalamuu qabaatus jedhan. Dhukkuba kamiyyuu sababa isa baruu, ofirra ittisuu fi yaalaa argachuun hubannoo ga’aa barbachiisa. Haata'u malee dhibee waggaa waggaan nama hedduu ajjeesuu kanarratti hubannoon hawaasaa gadaanaa ta’u himu oggeessi kun. Akka Itoophiyaatti, qorannoon waliigala waan hin jireef, namoota dhibee kanaan qabaman beekuun ulfaataa ta'ulleen, kanneen yaalamaa jiru hedduu ta'u himu oggeessoonni fayyaa. Hospitalonni wallaansa dhibee kanaa kennan naannolee hedduu keessa jirachuu dhabuun, ykn muraasa ta’usaatiin namoonni maaliin akka dhukkubsata osoo hin beekamiin du’an jiraachuu himan. “Hubannoon jirachuu dhabuun ykn gadaanaa ta’uun, humni nama dhiibee kanarratti baratee xinnoo ta’u fi oggeyyiin fayyaa waa’ee bira wal’aanan dhibee kaansariirratti hubanoo ga’aa dhabuu,” akka rakkinaatti kaasuu Dr. Addunyyaan. Akka biyyaatti hospitaalonni wallansa kaansarii kennan muraasa ta'anilleen,  waggoota muraasa as jijjiramni dhufaa jiraachuu himu Dr. Addunyyaan. “Keemooteeraappi fi onkoolojii, babal’achaa jira. Ogeeyyiin wallaansa dhibee kaansarii irra dalagan dabalaa jiru, garuu ammoo walumaagalaatti ga’aa miti.” “Ammaatti uummatatti baanee qorannoo dursa kennuun ulfachuu ta'ulleen garuu namoota mallattoo argiisiisan qorachuu ni dandeeyna” jedha Yaalli kaansariif kennamu yeroo hedduu sadarkaa dhukkubni kaansarii sun irratti argamurratti hundaa’un adda adda ta’u mala. Malawwan pirosteet kaansariin itti yaalamuu keessaa tokkoo, baqaqsanii yaaluudha. Kun ta'u ammoo yoo namni dhukkubsatu sun kan yaalamuu dhufe wayita sadarka tokkoffaa ykn lammaffaarratti jiruufi qaamolee biraatti kan hin facaanee ta'edha. Dr. Addunyyaan hospitaala isaanitti, yaalii raadiyooteeraappii ykn humna carariitiin yaaluu akka kennamuu hima. “Yaaliin cararii gosa lamaatti jira. Innis cararii kara alaan maashiniin kennamuufi cararii bifa opreesheniitin kennaama. Kun seelota kaansarii san ajjeesuu kannama.“ Gama biraatiin ammoo wallaansi hormoonii androjen kan pirosteet guddisuu ukkaamsuu ykn wallaansa baqaqsanii yaaluutiin muranii baasuu (surgical castration) akka kennamu himu. Gost yaalii dhibee kanaaf kennamu kan biraa keemooteeraappii jedhama. Innis kiniinii seelota garmalee baay’atan san ajjeesa jedhudha. Yaaliiwwan kennamanis haala sadarkaa namni dhukkubsate sun irratti argamurratti hundaa'a. Ta'ulleen “Osoo dhibeen kun hin hamaatinii dura qorannoo hedduutu jira,” jedha Odeeffannoon Hospital Xiqur Anbasssaa irra argame  akka mul'isuutti, namoonni dhibee kanaan yaalamuu dhaqan umuriisaanii waggaa 43 - 91 jidduutti argama. Lakkooffsi namoota wallaansaaf dhaqanis dabalaa jiraachu himu Oggeessi kun. Tarii namoonni wallaansaaf gara sana dhaqan irra caala kan naannoolee dhihoofi kanneen hubannoo hanga tokkoo qaban ta'u mala kan jedhan oggeessi kun, baadiyaa fagoo irraa hospitaala akka Xiqur Anbeessa dhufuun hedduuf rakkisuu akka danda’a himu. Namoonni hedduun erga mana yaalaa dhufanii booda waa'e dhibee kanaa akka baran kan ibsan Dr. Addunyaan, “sababii hubannoo gahaa hinqabneef ammoo sadarkaa dhibeen isaanii irra jiruufi filamaatawwan yaalii isaaniif ta'u beekuu hin danda’an.” Itoophiyaa keessatti hospitaallii yaalii kaansarii kennuu dabalaa deemulleen, ammaaf yaaliin cararii garuu hospitaala Xikur Anbeessa qofaatti argama. Magaaloota akka Maqalee, Gondar, Jimmaa, Haromaayaa fi Hawaasaatti yeroo dhihootti eegaluuf jedhame akka abdatamu hima ogeessi kun. Dhibeewwan kaansarii baayyeen mallatoonsanii dhokataa ta'ulleen kan mallattoo argisiisan jiru. Kanaafuu  mallattoon kana duraa hin beekamne wayita namarratti mul’atuutti, gara mana yaalaa deemuun ogeessa mariisisuun dirqama jedha. Mallattoonni dhibee kaansariif shakamuu yoo jiraate ammoo, qorannoo dabalataaf iddoo kaansariin itti yaalamuutti ergamu qabaata. Pirosteet kaansariidhaaf ammoo, namoonni umuriisaanii waggaa 50 ol ta’an qorannoo dursaa akka taasisaniif gorsu Dr Addunyaan.  Kunis osoo sadarkaa guddaarra hin ga’in yaalamuuf dandeessisa. Kana malees, ulfaatina fqaamaa fi coomni qaama keessatti akka hin baay'annee to'achu qabus jedhan. Tamboofi waantoota tamboo ofkeessaa qaban kan akka shiishaa aarsuu irra of qusachuu, infeekshinii quunnamtii saalaan dhufanii fi dhugaatii irra of eeguun akka gargaaru himu. Hunda caalaa hubannoo ummataa cimsuun dhibbicha to'achuuf murtessaa ta'u himan.	https://www.bbc.com/afaanoromoo/oduu-57867873
health	Koronaavaayiras: Itoophiyaatti qorannoon Covid-19 reeffarrattii taasifamu dhiifamuun ibsame	Itoophiyaan qorannoo saamuda reefa namoota du'anirraa fudhachuun gaggeessaa turte dhaabuu beeksiifte. Kunis kan beeksiifame xalayaa Instityuutiin Fayyaa Hawaasa biyyattii Biiroo Fayyaa Bulchiinsa Magaalaa Finfineetiif barreesseen. Dhibee koronaavaayirasii addunyaaf yaaddoo ta'ee ture to'achuudhaaf biyyattiin yaaliiwwan garaa garaa taasisaa turuu kan eeree xalayichi, kanneen keessaa tokko qorannoo laaboraatorii saamuda reeffaa irraa fudhatemu ture jedheera. Insititiyuutiin Fayyaa Hawaasaafi Ministeer Fayyaa Itoophiyaa dhaabbilee walta'an kan biraa waliin ta'uun tatamsa'iina koronaavaayirasii ittisuuf jecha jiddugala qindeessaa Balaa Tasaa Fayyaa Hawaasaa hundeessuun hojiiwwan hojjatamaa turan keessaa saamuda reeffarraa fudhatamuun laaboraatooriitti qoratamu tokko ta'u beeksiiseera. Haata'u malee, tatamsa'inni vaayirasichaa hawaasa keessaatti parsantaa 95 ol ta'unsaafi hawaasa birattis komii olaanaa kaasaa akka ture xalayichi ni ibsa. Sababiiwwan kanaaf jecha Taask Foorsiin Biyyaaleessaa Ittisaafi To'annoo Covid-19 haala qabatamaa addunyaafi kan biyya keessaa yeroo xiyyeeffannoo keessa galchuun ammas kutaalee  hawaasaa caalaa saaxilamtoota ta'aniif addatti hojii ittisaafi qorannoo itti fuufa jedhameera. Kana malees, du'aatii kamiyyu akka waan sababii koronaavaayirasitiin mudateetti yaadamuun sirna awwaalchaa irratti of eeggannoo barbaachisaan taasifamuu akka qabaatuus akeekkachiseera. Erga namni vaayirasichaan qabame kan jalqabaa itti mirkanaa'ee baatiiwwan torban darbanii kaasee hanga har'aatti, Itoophiyaatti namoonni vaayirasichaan qabaman 73,944 kan gahee yoo ta'u, kanneen 1,177 ammoo sababiidhuma dhibee kanaatiin lubbuusaanii dhabaniiru. Biyyattiin hanga ammaatti saamuda namoota 1,260,929 irratti qorannoo laaboraatorii gaggeessuunis mirkanaa'eera.	https://www.bbc.com/afaanoromoo/oduu-54341481
health	Kaansarii dhuka lafee: Gosa kaansarii mallattoonsaa dhukkubbii dugdaa ta’e beektuu?	"Kaansariin dhuka lafee yookin ‘Multiple myeloma’ jedhamuun beekamu gosa kaansarii dhiigaa sirna dhiigaa miidhu yoo ta’u, addumatti kalee fi lafee irratti miidhaa geessisa. Mallattoo kaansarii kanaa kan dhibeewwan biroo irraa adda baasun rakkisaadha. Dhibeen kun  gosa seelii dhiiga adii kan ta’e seeliiwwan pilaazmaa kan miidhudha. Seelin dhiiga adii ammoo dhibee ittisuuf farra dhibee omishuudhan beekama. Seeliiwwan fayyaaleyyii osoo hin taane, seeliwwan badoo ta’an baay’achaa deemuun farra dhibee sirrii hin taane kan ‘Pirootin M’ yookin ‘moonokilonal pirootin’ kan jedhamuun beekamu omishuu eegalu. Isaan kun ammoo kutaalee qaamaa namaa heddu miidhu. Dhukkubsattoonni yeroo heddu mallatoon biraa osoo itti hin dhagahamin dura mallattoo dhukkubbii dugdaa gara gadii fi mallattoo walii galaa fa’aa ofirratti argu. Kun ammoo halkan iddoon ciisaa namatti mijachuu dhabuu, sochii qaamaa cimaa taasisuu yookin hojiilee guyyaa guyyaa kan biroo hojjachuu irraa dhufuu malu. Namani ganna 37 Luwiis Fernaandez mallattoodhuma kana irraa ka’uun adeemsa dheeraa booda qorannoo taasifameen gosa kaansarii dhiigaa kana ta’uu bare. ""Baay’ee na dhukkubee ture, ji’a torba booda erga cabni lafee inni jalqabaa na mudateen boodan qoratame. Waa’ee dhibichaa shakkaan ture, sababni isaa ammoo intarneetii irraa waa’ee mallattoolee dhiba kanaa dubbiseen ture,” jedha Luwiis. Seelonni pilaazmaa hamma barbaadamuu ol dhuka lafee keessatti argamuu irraa kan ka’e dhibichi lafee nyaatee haphisuudhan cabuun lafee akka mudatu gochuu danda’a. Gama biraatin ammoo seelonni pilaazmaa heddu dhuka dhiigaa keessatti yeroo argaman, lakkoofsi seelota hematopo’etik jedhaman akka hir’atan gochuun kaleen akka hojii dhaabu taasisa. Biraazil keessatti namoota kuma dhibba tokko keessaa namni afur dhibicha qaba jedhamma. Waggaatti ammoo giddu galeessan namoota haaraa 7600 tu dhibichaan qabama. Dhibeen kaansarii kun heddumminaan namoota umurii 60 olii irratti kan mul’atu ta’us dargaggoota ittis mul’ataa- jira. Biraazil addunyaa irraa biyya gosti kaansarii dhiigaa kun heddumminaan keessatti argamuudha. Jiraataa Saalvaador kan ta’e daa’imni ganna 8 Bahaayi jedhamu dhibichaan akka qabamee jira. Akkaataa Faawundeeshinii Maayiloomaa Laatin Ameerikaa (IMF) jedhutti mucaan kun ijoollee dhibichaan qabaman isa jalqabaati. Kaansarii dhuka lafee ‘Multiple myeloma’ jedhamuun beekamu qorannoo fincaanii yookin dhiigatiin baruun ni danda’ama.  Mallattoon kaansarii seeliwwan dhuka lafee jaarraa 18ffaa keessa erga mul’atee kaasee ogeeyyin fayyaa waa’ee hubannoo baayolojikaalaa fi waldhaansa dhibichaa irratti tattaaffii guddaa gochaa turan. Tattaaffin kun har’a namoonni gosa kaansarii kanaan qabaman fayyummaa gaarii qabaatanii umurii dheeraa jiraachuu akka danda’an gochuun danda’ameera. Wladhaansi dhibicha fayyisu ammatti jiraachuu baatus, keeziwwan hedduuf, dhukkubsattoonni mallattoolee dhibichaa to’achuun umurii dheeraa akka isaan jiraatan kan isaan taasisu waldhaansi jira. Dhibichi sadarkaa fayyaa dhukkubsattootaa balaa irra buusu irra osoo hin gahin dursanii tarkaanfii fudhachuun barbaachisaa akka ta’e ogeeyyin fayyaa ni dubbatu. Riyoodejeneerotti pirofeesara Hemaatoolojii kan ta’an Dr. Anjeeloo Maayooliyonon, “Tokkoon tokkoo gulantaa dhibichaatif waldhaansa gosa tokko fayyadamna, garuu dhibicha turee yoo bira gahame, dhukkubsataan sun waldhaansa gulantaa duraa irraa fayyadamaa hin ta’u,” jechuun ibsu. Filannoon baramaan biraa ammoo gartuu seelii deebisanii dhaabudha. Kana gochuun dura dhukni lafee duraan ture dhukni lafee haaran akka biqilu akka taasisu gochuuf teeraappin keemooteraappii yookin carallaa hojjatamuu qaba."	https://www.bbc.com/afaanoromoo/articles/cyd3pdje1zmo
health	Itoophiyaa: Daa'imni kudhaama mormaa waliin ni dhalachuu dandeessii?	Gabaasa Amhara Mass Media'n baaseen, Bulchiinsa Hawaasa Awwii, aanaa Daangilaatti, buufata fayyaa Abbaa Daraatti daa'imni mormasheerraa mallattoo addaa 'waan kudhaama fakkaatu' qabdu dhalachuushee himeera. Gabaasichi 'daa'imni gaafa Onkololeessa 27 dhalatte kuni mallattoo kudhaamaa hordoftoonni amantii Kiristaanaa mormatti keewwattee dhalatte jechuun haati nutti himte' jedha. Miiidiyaaa hawaasummarrati dhimmi kun dubbii ijoo namoonni irratti haasa'anii fi falmanis tahee jira. Yuunivarsiitii Madda Walaabuu, Hospitaala Riifaraalaa Gobbaa kan hojjetan Doktar Ol'aanaa Waaqwayyaa, afaan saayinsiitiin yeroo hiddi handhuura daa'imaa (umbilical cord) yeroo morma daa'imaatti maramu 'nachul cord' jedhama jedha. Kan naannoo Amaaraatti ta'e kun hiddi handhuuraa mormatti maramuu ta'uu fi dhiisuun hin baramne. Hiddi handhuuraa daa'imaa (umbilical cord) kuni ujummoo nyaatni haadharraa daa'imatti darbu yoo sababii sochii daa'imaatiin ala lama sadii morma daa'imaatti maramuu ni danda'a. Haa ta'u malee kan miidiyaa hawaasumma irratti argine al tokko qofaa kan maramedha jedhan. Taateen hiddi handhuuraa mormatti maramuun gadameessa keessattiifi adeemsa ciniinsuu irratti kan daa'ima ajjeesuu danda'udha jedha doktar Ol'aanaan. Nagaatiin kan dhalachuu danda'anis yoo ogeessi fayyaa harka galchee yoo isa mormatti marame baase qofadha jedhu. Haa ta'u malee daa'imni osoo hiddi handhuuraa mormatti marame irraa osoo hin bahiin dhalachuun, carraa baayyee xiqqoo ta'e yoo taheyyuu, daa'imni nagaan dhalachuu ni malu jedheera. Erga dhalatee boodas akkuma daa'ima kaani handhuurri irraa citee guduunfamuun kunuunsi barbaachisu kennamnaafin waanti yaaddessu hin jiru takka dhalannaan. Hiddi handhuuraa kun gadameessa keessatti handhuuraa hanga mormatti maramutti walqabataadha. Mormaaf handhuuratti gargar citee daa'imni jiraachuu hin danda'u jedha Dr Ol'aanaan. Erga dhalatee booda daa'imni gaafa handhuuramu irraa citeetu mormarratti hafuu garuu ni danda'a jedheera. Hiddi handhuuraa kun yeroo baayyee halluu dhiigaa kan ujummoo dhiigaa 'veenii' akka gurraachaa, kan 'artarii' immoo diimaa waan taheef, erga gadameessa keessaa baheen booda, halluu wal-makaa qabaachuu ni danda'a jedheera. Akka qorannoon 2018'tti Ameerikaatti taasifame agarsiisutti, daa'imman hidda handhuuraa isa mormatti maramu waliin dhalatan harka 12 ni ta'u. Ulfi harka 20-30 ta'anis daa'imti isaanii waanta akkasii qabaachuu danda'u. Yeroo baayyee kan dhalatan kan al tokko qofa itti marame yoo ta'an, daa'imni gadameessa keessa ta'ee geejibni dhiigaa yoo dhaabbate daa'imni du'uu danda'a. Kanaan alatti garuu ijoollee nagumaan dhalatan, yeroo baayyee garuu hakiimni isa mormarra jiru akkuma mataan mucaa gadameessa keessaa baheen irraa baasuu ni danda'a jedha.	https://www.bbc.com/afaanoromoo/50724213
entertainment	Sirboonni Afaan Oromoo 'YouTube' irratti hagam ilaalamaa jiru?	"Yeroo dhiyoo as walleewwan Afaan Oromoo qabiyyee bareedaa qabaniifi kilippiidhaan akkaataa aadaa hawaasichaa calaqqisiisuu fi bifa ammayyaawaa ta'een hojjetaman heddummaachaa jiru. Walleewwan hojjetaman kunneen hedduun isaanii karaa YouTube gadi lakkifamu. Haa ta'u malee sirboota afaan biraan wallifaman waliin walbira qabamanii yoo ilaalaman kan afaan Oromootin hojjetamu nama ilaalu hedduu hin argatu. Lakkofsa namoota viidiyoo wallee sanaa daawwataniin maallaqni kan kafalamu artistonni Oromoos sababa namoota hedduun hin ilaalamneef hanga itti dhama'an argachaa hin jirani. Viidiyoowwan sirba Afaan Oromoo erga qulqullinaan hojjetamanii 'YouTube' irra kaa'amanii lakkoofsi namoota ilaalanii maaliif xiqqaa ta'a kan jedhu gaaffii namoota hedduuti. Walleewwan Afaan Oromoo viidiyoon hojjetamanii gadi dhiifaman akka hordoftu kan himtu Caaltuu (Hinarii) Mahaammad namoota yaada kana marsaalee hawaasaa irratti kaasan keessaa tokko. Atakaaroo albama haaraa Abush Zallaqaa irratti miidiyaa hawaasummaarra deemaa turerraa ka'uun yaada kennuuf akka dirqamte dubbatti. ''Abbush Zaallaqaa aadaa Oromoo mul'isuuf waa heddu hojjete. Ammammoo Afaan Amaaraan albama baase jennaan takkaadhumaan namoonni miidiyaa hawaasummaarratti itti duulan. Garuu silaa kan dursuu qabu komiitti fiiguu osoo hin taane nuti hoo maal hojjechaa jirra kan jedhuudha,"" jetti. ""Aartistoonni keenya wallee hedduu baasaa jirani, nutimmoo caqasuudhaan jajjabeessuu qabna,'' jetti. ''Sirbi Afaan Oromoo ji'oota dura YouTube irratti gadi dhiifamanii fi sirbi Afaan Amaaraa  kan guyyaa tokko dura ba'e garaagarummaa guddaa qaba. Kan Afaan Amaaraa kan guyyaa tokkotti ilaalamu kan Afaan Oromoo ji'oota dura ba'e daran caala,"" jetti Caaltuun. ''Walleewwan saba biraas YouTube irra seenee kan ilaalu baay'inaan Oromoodha. Keenya garuu ni tuffanna. Keenya tuffachaa yoo inni gara biraa deemummoo komachuun sirrii miti. Dura dirqama keenya haa baanu kan jedhurraa ka'een yaada kiyya barreesse,'' jetti. Sirba mata duree 'Gadaatu keeti' jedhu erga baasee booda uummata Oromoo biratti fudhatama kan argate Weellisaa Anduu'alam Gosaa tibbanammoo mata duree 'Michuu dhugaa' jedhuun wallee baaseen daranuu jaal'atameera. Weellisaa Anduu'alam duub-deebiin isa jajjabeessu akka kennameef dubbata. Haa ta'u malee hamman eegee gadi jedha. ''Namoonni sirba kiyya 'Michuu dhugaa' jedhu ilaalalanii yaada gaarii kan na jajjabeessu naaf kennaniiru. Garuu sababa interneetiifis ta'uu danda'aa, hamma eegame hin ilaalamne,"" jedhe. ''Aartiin Oromoo reef mataa ol qabachaa jiru yeroo kamiyyuu caalaa gargaarsa barbaada. Afaan Oromoo afaan saba guddaa ta'ee osoo jiruu sirbi afaan kanaan sirbamu garuu nama isa ilaalu muraasa qaba,'' jedha Andu'aalam. Oromoon hagam yoo wal gaddisiisellee tokkoomuun dirqama yaada jedhuun walleesaa haaraa 'Michuu dhugaa' akka hojjete kan ibsu Anduu'alam sirbi kun barsiisaadha waan ta'eef dhaggeeffatamuu qaba jedha. Yeroo baay'ee Afaan Oromootiin lama ta'anii  qoosaa hojjechuudhaan kan beekaman Buzee fi Takkeen YouTube irratti akkaataa aartiin Oromoo itti ilaalamurratti yaada kennaniiru. ''Oromoon afaansaa hedduu jaalata, sadarkaa federaalaattillee akka afaan hojii ta'u barbaada. Garuu wantoota yaada kana utuban irrattimmoo hojjechaa hin jiru,"" jedha artiist Buzeen. Walleen Oromoo 'YouTube' irratti osoo nama baay'eedhaan ilaalamee silaa Afaan keenya kana guddisuuf ga'ee olaanaa qabaata jedha. Namni keenya hojii Afaan Oromootiin hojjetamee YouTube irra kaa'ame waliif hin qoodu, rakkoo guddan kanadha jedha. ""Saboonni biroon waliif qoodu, waliif beeksisu, yaada waliif kennu. Namni tokko battala hojii aartii haaraa argetti biyya waliin ga'a. Keenya garuu utuu ilaaluu bira darba,'' jedhe Buzeen. ''Keessattuu qoosaa Afaan Oromoo tuffatanii kan Afaan biraa filachuutu jira. Kunimmoo sabboonummaan afaan qofaa waan nama jechisiisuudha. Badaas ta'e gaarii kanuma ofii ilaalanii utuu gorfatanii gaarii ta'a,'' dhaamsa jedhus dabarseera. Artiist Takkeen gama isaatiin aartiin Oromoo yeroo gabaabaa keessatti jijjiirama agarsiisaa jiraachuu himee, garuummoo dhiibbaan jaarraa tokkoo oliif sabicharra ture eelaansaa ammallee gadi nu harkisaa jira jedha. ''Akka baay'inaa fi dandeettii keenyaan silaa akka addunyaattidha dorgomuun kan nurra ture. Ammas dorgommii sana keessa galuuf aartistoonni keenya ifaajaa jiru. Uummanni keenyas amma kana gara ofiitti deebi'aa jira,"" jedha. ""Kanaaf galee waansaa daawwachuu qaba. Qarshii interneetiif baasu faayida aartii isaaf oolchuu qaba,"" jedha. ''Uummanni Oromoo waansaa jaalachuurratti rakkoo hin qabu. Garuu hubannootu hin kennamneef, miidiyaanis kanarratti hin hojjenne. Kanaafuu wanti furmaata ta'u dhimma kanarratti hubannoo hawaasaa uumuudha,'' jedha. Kanaan dura sababa hanqina qulqullinaatiin aartistoota keenya komataa turre kan jettu Caaltuun amma erga walleewwan qulqullinaa fi bifa nama hawwataniin hojjetamuu eegalaniis afaanumaan jajuu malee seennee ilaalaa hin jirru jetti. Sirba YouTube irraa buusanii feesbuukii irratti maxxansuu osoo hin taane akkuma jirutti qooddachuutu aartistoota fayyada waan ta'eef 'Link' isaa haa qooddannu jetti. Gama artiistotaanis sirboota viidiyoo hawwatoodhaan hojjechuu qofa osoo hin taane dursanii beeksisuurrattillee hanqinni jiraachuu himti. Keessattuu miidiyaa hawaasummaa dhimma kanaaf akkaan fayyadamuu feesisa jetti Caaltuun. Aartiin Oromoo reef hacuuccaa jalaa kan ba'aa jiru waan ta'eef abbootiin qabeenyaa Oromoollee gargaaruu qabu jetti."	https://www.bbc.com/afaanoromoo/oduu-49575698
entertainment	Albamiin Haacaaluu Hundeessaa walleewwan 14 qabu torban dhufu akka gadhiifamu maatiin himan	"Albamiin sadaffaa Artist Haacaaluu Hundeessaa yeroo lubbuun ture qopheesse torban dhufu eegalee ummataaf akka gadhiifamu maatiin har’a ibsa miidiyaaleef kennaniin beeksisan. Albamiin isaa sadaffaa mata-duree ‘’Maal Mallisaa’’ jedhu Wiixata Waxabajji 28, 2021 ummataaf gad lakkifama jedhameera. Eebbi albamii Artist Haacaaluu kun guyyaa waggaa tokkoffaa inni itti ajjeefamerra oola. ‘’Hojiiwwan inni osoo lubbuun jiru osoo hojjetuu irraa wareegame kana ummata biraan gahuuf walitti qindeessinee xumurree jirra,’’ jechuun haati warraa isaa Aadde Faantuu Damissee Diroo dubbattetti. ""Haceen ani ummata kootiif qaaliidha jedheera. Ummannimmoo isaaf maalidha kan jedhu CD orijinaala isaa bitatee akka seenaadhaaf keewwatu ergaa koo dabarfachuun barbaada,’’ jechuun himte. Akka maatiin har’a beeksisanitti torban dhufu gaafa Wiixataa albamiin inni osoo hojjetuu irraa ajjeefame ifatti bakka keessummoonni argamanitti eebbifama. Sagantaa maatiin qopheessan jedhame kanarratti sababa Covid-19n kanneen hirmaatuu danda’an namoota 450 qofa akka ta’aniifi ummanni akka kana hubatu dhaamaniiru. Sagantaa har’aa irratti kan argame weellisaan gameessi Elemoo Alii ummati CD orijinaala bituun maatii isaa bira akka dhaabbatu waamicha dhiheesseera. Artist Haacaaluu Hundeessaa waggaa darbe Waxabajjii bultii 29, 2020 [ALI Waxabajjii 22, 2012] magaalaa Finfinneetti ajjeefame. Hanga yoonaa sababni ajjeesaa isaa hin baramne. Kanneen ajjeechaa isaatiin shakkamanii to’ataman afur irratti himannaan kan baname yoo ta’u, murtii dhumaa hanga yoonaa hin kennamne. Kana dura Haacaaluun bara jireenya isaa albama lama, ‘’Sanyii Mootii’’ jedhuufi ‘’Waa’ee Keenya’’ jedhu hojjeteera. Kan sadaffaafi osoo hojjechaa jiruu irraa ajjeefame ammoo walleewwan 14 akka qabu maatiin ibsaniiru. Hiriyyaan isaa dhihoo Ingiduu Cimsaa miidiyaaletti akka dubbatetti, Haacaaluun kana dura albamii lamaan ala wallee qeenxee torba hojjeteera. ""Haacaaluun saba isaatiif wareegame. Koppii baay’ee maxxansinee waan jirruuf ummanni kabaja Haacaaluudhaaf jedhee yaadannoodhaaf akka mana kaa’u,’’ jechuun gaafate. Albamii sadaffaa Artist Haacaaluu kana kan maxxansiseefi raabsu dhaabbata maatii Haacaaluu kan ta’e Wabii Piromoshin ta’uun ibsameera. ‘’Wabii Piromoshin eenyu yoo jettan, Wabiin mucaa Haacaaluuti. Piromooshin maqaa mucaa isaatiin hundeeffamee jirudha,’’ jechuun obboleessa quxisuu Haacaaluu kan ta’e Sisaay Hundeessaa dubbateera. Akka maatiin ibsanitti, ammatti walleen isaa gama CDn ala gama onlaayiniidhaan lammiilee biyya keessaafi ala jiraniif gama Itunes, Spotify, Amazon dabalatee ni argama. Ammatti ‘’CD 300,000 – 500,000 qopheessinee jirra,’’ jechuun Sisaay dubbateera. Fuulli Fesbuukii maqaa Haacaaluu qabuufi hordoftoota 50,000 ol qabu maatiin akka baname ibsa har’aa irratti miidiyaaleef himameera. Adeemsa wallee isaa ummataaf qopheessuu keessatti waan isaan mudate BBCn kan gaafateef, ‘’Bu’aa bahiin keessa dabarre hangas mara jabaadha jennee waanti [komii dhiheessinu] hin jiru,’’ jechuun deebisan. ‘’Inni waan hunda nuuf salphisee wareegame,’’ jechuun ‘’bu’aa bahii kan nurraa salphise isuma [Haacaaluu],’’ jechuun artistichi ajjeefamun dura dalaguu isaa hime Sisaay . Biyya keessa CD fi dijitaalaan ala ammatti kaassettiidhaan walleen isaa qophaa’ee akka hin jirre maatiin ibsaniiru. Garuu yoo barbaachisaa ta’e qopheessuu akka malan ibsameera. Walleewwan kana duraa irratti Haacaaluun qeeqa, aadaa, jaalala, tokkummaafi dhimmoota garaagaraarratti weelliseera. ‘’Qindeessitoonni afur caalaan irratti hirmaataniiru. Miksingiifi maastarii Abagaaz Kibrawaq Shiwotaatu dalage. Tumsa maatiifi hiriyyootaan as geenye,’’ jechuun Sisaay dubbateera. Wallee 14 kana keessaa sirbi jaalalaa jira, sirbi dhala namaaf hojjete jira, gootummaan ni jira, waa’een gaaffii kaasu ni jira, akkasumas kan tokkummaa kaasu akka jiru Sisaay qabiyyee isaanii dubbate. ‘’Osoo lubbuun jiraatee ofii isaatiif ibsate natti tola,,"" jechuun imimmaan ija ishiitti kan dhufe haati warraa isaa  albamii haaraa keessa ‘’waa’een maatiillee jira’’ jechuun addatti BBCtti himteetti. Waggaa dura yeroo Haacaaluun ajjeefametti walleen kanneen dalage keessaa ‘’Galatoomaa’’ jedhu miidiyaa hawaasummaa gubbaa gadhiifamaa ture. Maatiin wallee ‘’istudiyoo keessaa miti kan bahe’’ jedhan kun albama haaraa Wiixata dhufu eebbifamu keessa akka jiru dubbatameera. Guyyaa Jimaataa waa’ee albama haaraa irratti addatti BBC waliin turtii kan taasiste haati warraa isaafi haati ijoollee isaa sadii Aadde Faantuun walleen isaa ummata boqochiisa jetti. ‘’Ummanni kuni miira inni keessa jiru waaniin beekuuf sagalee isaa yoo dhagahu ni boqota jedheen yaada,’’ jechuun dubbatte. ‘’Yaadannoo isaa waggaa tokkoffaa irratti ni eebbifama. Bariituu isaa gaafa 22 [Waxabajjii, 2013] kaasee bakka hundayyuu ni raabsama,’’ jette. Ajjeechaan Haacaaluu erga dhagahamee bakkeewwan Oromiyaafi Finfinnee garaa garaatti hookkarri kan uumame yoo ta’u, lammiileen 170 ol lubbuu dhabuu poolisiin ibseera. Lammiilee lubbuu dhaban alatti qabeenyi biiliyoonaan tilmaamamullee barbadaa’eera. Ajjeechaa isaa booda hookkara uumamen walqabatee namoota siyaasaa dabalatee kumaataman kan lakkaa’aman hidhaa seenuun isaanii ni yaadatama."	https://www.bbc.com/afaanoromoo/oduu-57611399
politics	Lola Tigiraay: Obbo Dammaqaa Mokonnin Yugaandaatti imaluun araara TPLF waliin wal qabataa?	Pirezedantiin Yugaandaa waldhibdeen Itoophiyaa keessatti jabaate karaa mariin akka furamu tiwitara gubbatti erga maxxansanii booda haqan. Pirezedantiin Yugaandaa Yuwerii Museevinii toora Tiwitara isaanii irratti waraanni Kaaba Itoophiyaatti dhalate mariin furamuu qaba jedhanii barreessanii ture. ‘’Walitti bu’iinsi kun lubbuu namaa kan galaafatuu fi dinagdee laamshessuudha’’ jedhanii  barreessanii turan. Pirezedantichi tiwitara gubbaatti yaadasanii kan barreessan erga ministira haajaa alaa Itoophiyaa  Obbo Dammaqaa Mokonniin wajjin Yugaandaatti wal arganii mariyatanii booda ture. Mr Museeviniin mariin isaanii ‘’dhimma nageenya fi tasgabbii Itoophiyaa ammatti miidhaa jiru’’ akka ta’e ibsaniiru. Mr Museeviniin  itti dabaluun ‘’siyaasa federaalizimii sabaarratti bu’uureffatetti hin amanu, dhimma tokkummaa fi fedhii waloorratti xiyyeeffatamuu qaba, kana qofa karaan badhaadhinaa ‘’jedhan. Ammaa garuu barreeffammni isaan maxxansan kun haqameera. Ta’us ,maalif waan Tiwitarii irratti maxxansan haqame ibsi kennan hin jiru. Haa ta’u malee, mootummaan federaalaa Itoophiyaa paartii naannoo Tigiraay bulchuu fi kan mootummaan federaalaa 'seeran ala jedhuun' TPLF wajjin mariyachuu akka qaban waamicha dhiyaatu fudhatama dhabsiisera. Mootummaan Federaalaa ergama naannoo Tigiraayitti raaawwatu ’’tarkaanfii seera kabachiisuti’’ jedhee ibsa. Walitti bu’iinsa naannicha keessatti hammaate baqachuun namoonni kumaatamaan lakka’aaman daangaa qaxxaamuranii Sudaanitti baqachuu fi namoonni dhibbaan lakkaa’aman du’uun gabaafameera. Naannichatti maaltu akka ta’aa jiru odeeffaannoo sirnaan argachuuf sababii tajaajilli bilbilaa fi intarneetii addaan cituun rakkisaa taasisera. Dubbii himaan koree labsii yeroo muddamaa fi ministira haajaa alaa Reediwaan Huseen, imalli ministirichaa dhimma jaarsummaa wajjiin walitti hidhamiinsa ykn hariiroo hin qabu jedhaniiru.’’ Mariin furuuf tattaaffiin godhamu adaba jalaa akka miliqan kan taasisuu fi didaa akka ta’an jajjabeessa’’jedhan. Itti dabaluun, biyyi kamiyyuu kutaa biyyaasaatti rokkeettii fi misaa'ela hidhatee haleellaa raawwachuuf dorsisuu wajjin mariif hin taa’uu jedhan. Pirezedantiin duraani Naajeeriyaa Olusejun Obasaanjoon, walitti bu'iinsi mootummaa federaalaa fi TPLF gidduu karaa mariin akka furamu waliigalchisuuf gara Itoophiyaatti imalarra jiru jedha gabaasni AFP. Pirezedantiin Yugaandaa Yuwerii Musevini,  waldhabbichi karaa mariin akka furamu toora tiwitaraatti barreessanii erga haqanii sa'aatii tokko booda Oduun kun dhaga'ame. Mootummaan Itoophiyaa garuu TPLF wajjin mariyachuu akka hin feene cimsee hubachiisera. Mootummaan akka jedhutti, naannoo Tigraay kan bulchaa jiran wajjin waggoota lamaan darbanitti garaagarteen jiru karaa nagaan akka furamu yaalii taasifame fudhachuu didaniiru jedheera. Obasaanjoon marii kanaaf gara Finfinneetti imalaarra akka jiran dubbi himaan isaanii Kehindii Akinimii AFPtti himeera. Sadaasa 3 bara 2020 halkan erga mootummaan federaalaa humnootni TPLF'f amanamoo tahan buufata waraanaa ajaja kaabaa rukutan jehuun waraana wal irratti eegalanii as lubbuun namoota baay'ee darbuun qabeenyi guddaan manca'uu gabaasaalen himaniiru. Lammiilee nagaa irrattis ajjeechaan raawwate jechuun dhaabbilee gurguddoon mirga dhala namaaf falman balaaleffataniiru. Jiraattotni naannoo waraanni itti gaggeeffame keessa turan 20,000 ol tahanis daangaa ce'uun gara Sudaanitti baqataniiru. TPLF buufata xiyyaaraa Baahirdaarii fi Gondar irratti haleellaa Rookkettii raawwachuu ibsera. Darbee rokkeettii furguggisuun naannoo buufata xiyyaaraa Asmaraa haleeluus aanga'oonni TPLF himaniiru. Waraanni naannoo Kaaba Itoophiyaa Tigiraay keessatti gaggeeffamaa jiru kun daangaa ce'uun biyyoota ollaafis yaaddoo tahuu akka hin hafne himamaa jira. TPLF waggoota 27'f Itoophiyaa ol aantummaan gaggeessaa turan.  Haa tahu malee erga MM Abiy Ahimed bara 2018 aangoo qabatanii as garaagartummaa siyaasaa gidduu isaaniitti uumamaa dhufeen amma gara waraanaatti ce'aniiru.	https://www.bbc.com/afaanoromoo/oduu-54963802
sports	Chaampiyoonsi Liigiin Awurrooppaa har'a eegala, eenyutu injifachuu mala?	Chaampiyoonsi Liigiin Awuurooppaa kilaboota jajjaboo biyyoota Awurrooppaa dirreewwan kilaboota hirmaataniitti dhaqaa galaan taphatamuun har'a eegala. Taphoota har'aa eegaman keessaa Maachistar Siitiin Siiviiyaa wajjin, PSG'n Juveentuus waliin Saalsibarg Miilaan waliin, Cheelsiin Dayinaamoo Zaagreeb waliin kan taphatan warreen bashannansiisoo ta'u jedhaman keessaati. Dorgommii bara kanaa wantota hawwataa taasisan keessaa inni ijoon jijjiirraa taphattootaa bona kanaan walqabatee kilabootni hirmaataan gariin akkaan sodaachisoo ta'uu isaaniiti. Kilaba Jarman Boriishiyaa Doortimuund irraa gara kilaba Ingilaand Maanchistar Siitii kan dhufe Erliing Halaand dorgommii kana irratti bahee mul'ataa jedhamee eegama. Halaand taphoota piriimiyeer liigii Ingiliiz jaha taphate keessatti haatriik lama walduraa duubaan tolchee goolii 10 lakkofsiseera. Baayeer Muuniik irraa gara kilba Ispeen Baarseloonaa kan ce'e Lowaandooskiinis akkasuma Laaligaa keessatti gahumas gaariin goolii galchuutti jira. Baarseloonaan ramaddii C jalatti Baayeer Miyuuniik, Inter Miilaaniifi Viktooriyaa Pizeen waliin ramadame. Ramaddiin kun isa cimaadha jedhameera. Hawwii guddaa Chaampiyoonsi Liigii Awurooppaa inifachuu kan qabu kilabni Faransaay PSG'n dorgommii bara kanaa irratti taateewwan eegaman keessaati. Bara darbe diraamaa dirree warra shaampiyoonaa Riyaal Maadriiditti isaan mudateen tapha walakkaa xumuraan kan injifatame PSG'n bara kana Meesii, Neeymaariifi Mbaappeen walsimuu isaaniitiin sarara fuuldura sodaachisaa qaba jedhu warri Kubbaa miilaa xiinxalan. Sadeen bara dorgommii reefu eegalu kanattuu kubbaa goolii ta'u walii isaaniif dabarsuun gooliiwwan 32 lakkoofsisaniiru. Neeymaariifi Meesiin qofti bara darbe guutuu lakkoofsi gooliifi kubbaa gooliif mijaaye dhiyeessan 36 yeroo ta'u, bara kana taphoota jaha qofaan 22 gaheera. Dhaabatni ragaalee xiinxalu, Gracenote, jedhamu xiinxala hanga ammaa taasiseen bara kanas carraa shaampiyoona ata'uu guddaa kan qabu shaampiyoonaa bara darbee Riyaal Maadriidi. Akka xiinxala dhaabbata kanaatti Maadriid dhibbeentaa 21'n injifachuu mala jedhamee sadarkaa jalqabaarra kaahameera. Maanchistar Siitiin dhibbeentaa 20'n carraa injifacuu qaba jedhamee sadarkaa lammaffaarra kaahame. Bara darbe Xumuraaf gahee kan injifatame Liivarpuul dhibbeentaa 19'n injifachuu mala jedhamee sadarkaa sadaffaarra jira. Itti aansee Baayer Miyuuniikiifi PSG'tu jira. Hoogganaan damee xiixalaan kubbaa miilaa dhaabbatichaa Simoon Gleev ''dorgommichi osoodhuma hin eegalamiinuu, Maadriid, Siitiifi Liivapuul walitti dhibbeentaa 90 oliin sadarkaa mo'anii darbuurra gahuu qabu'' jedhan. Cheelsii, PSG, Atileetikoo Maadriid fi Baayer Miiyuunikis carraan sadarkaa mo'anii darbuu itti gahan dhibbeentaa 80 olii jedhan.	https://www.bbc.com/afaanoromoo/articles/cw0n6n9zl2lo
sports	Benjamin Acheampong: Taphataa kubbaa miilaa doolaara miiliyoona tokko 'gowwomfame'	Beenjaamiin Acheeyaapoong yeroo tokko kilaba kubbaa miilaan qarshii doolaara miiliyoona tokko akka hin arganneef gowwomfameera jechuun hime. Taphataan lammii Gaanaa kuni bara 2018tti doolaara miiliyoona 1 kilabni Masrii Zamaaliik kaffaluufi dide, dhaddachi ispoortii (Cas) gidduu galee akka kaffaluuf ajajullee taphatichi cabduun farankaa na harka hin geenye jedhe. ‘’Kuni sirrii miti-kuni hojii koo maatii ittiin bulchu dha,’’ jedhe taphataan ganna 30 BBCtti yoo himu. ‘’Nama akka bineensaatti ilaaluu hin qaban. Namoota asitti hojjechuu dhufne dha,’’ jedhe. Dhaddachi ispoortii(Cas) kuni kilabni guddaa Afrikaa kun waan ‘namuusa hin qabne, doorsisaafi gara-laafina hin qabne’ raawwate jedheen. Beenjaamiin kilaba kaayiroo kana waliin waliigaltee waggaa afurii ture bara 2017'tti kan mallatteessee ture. Haa tahu malee, kontiraati isaa baatii 11 booda diigeera, Zamaaliik takkaa sirnaan naa kaffalee hin beeku jedha. Ergisa baatii shaniin kilaba Masrii Peetroojeet bara 2018tti yoo seenu miindaa Zamaaliik irraa argatu akka hin dhabne itti himameeti ture. Garuu otoo hin beekiin doolaara miiliyoona tokko dhabeera jedhe. ‘’Eenyuyyuu kana hin raawwatu,’’ jedhe Beenjaamiin. Bareen waan ani mallatteesse yoo jiraate isa kan Peetroojeetii dha jedhe. Baatii Mudde keessa Cas Beenjaamiin waliigaltee diiguuf sababa baayyee qaba jechuun amma Zamaaliik doolaara miiliyoona 1.1 kaffaluufifii qaba jedhe. Kilabni Zamaaliik xalayaa Fifa dhaaf barreesseen ‘’waan hunda bakka bu’aa taphataa kana waliinan qindeessinee, innis doolaara 250,000tti waliigalee,’’ jedhe. Bakka bu’aansaa Naadiir El Sayiid immoo ani kana booda Beenjaamiinin bakka hin bu’u jedhe. El Sayiid waliigalteensaa qarshii harka 20 akka argatu hima. Ragaan isaas seera qabeessa akka tahe hima. Beenjaamiin isa Zamaaliik doolaara miiliyoona tokko kaffala jedheenis tahe isa doolaara 250,000 hin arginee jedhe. Haa tahu malee maqaasaatiin bahee doolaarri 250,000 El Sayiidiif kennameera. Gaafa Kamisaa FIFA’n himannaa namuusaa Zamaaliik irratti kan bane yoo tahu taphataa akka hin dabarsine/hin ergisne gochuu yoo dhorku, qabxiis irraa hir’isuu mala. ‘’Adabamuu qabu’’ jedhe Beenjaamiin.	https://www.bbc.com/afaanoromoo/oduu-56179568
health	Covid-19: Jarmaniitti narsiin bakka talaallii Covid makaa bishaan fi ashaboo kennite jedhame	Kaaba Jarman keessatti narsiin tokko bakka talaalli Covid waan 'Saline' jedhamu kennuu ishee hordofuun, aanga'oonni namoonni 8,000 irra deebiin talaallii akka fudhataniif gaafataa jiru. Poolisiniis jiddugala talaallii dhiheenya daangaa Firiislaandiitti argamuutti gochaa narsii tanaa qorataa jira jedhame. Jalqaba baatii Bitooteessaa fi Ebla keessa namoonni jaha makaa bishaaniifi ashaboo miidhaa hinqabaannee kennamufiin barame ture. Namoota talaalliin kun kennameef keessaa baayyeen isaanii maanguddoota waggaa 70 ol kanneen dhubbichaaf caalaa saaxilamtoota ta'anidha. Qorataa Piitar Biiraa miidiyaa biyya Jarman keessaa tokkootti akka himaniitti, narsiin waggaa 40 taate tunis koronaavaayirasii ilaalchisuun karaa miidiyaa hawaasaatiin qabiyyaawwan qeeqa of keessaa qaban maxxansaa turte. Akkasumas uggurawwan sochii tamsa'u vaayirasichaa dhorkuuf mootummaan baasu qeeqaa akka turtes qorataan kun ibsan. Miidiyaan naannoo NDR jedhamu tokko akka gabaasetti, namoonni 8,557 irra deebiin talaallii akka fudhataniif kan gaafataman yoo ta'u, kanneen 3,600 beellama haaraa qabachuun mirkanaa'eera. Baatii Ebla keessa qaruuraa talaallii lafatti kufistee cabsuu dhoksuuf jecha namoota jahaaf makaa bishaan fi ashaboo kana kennuu amante turte. Haata'u malee qorannoo poolisii hordofuun namoonni hedduun bakka talaallii Covid bishaan ashaboo waraannachuun gara manaa deebii'uun bira gahameera. Poolisiin narsiin tunis kaayyoo siyaasaatiif gocha kana raawwachu dandeessi jechuun kan shakke yoo ta'u, abokaatoowwan ishee garuu kana hinfudhatan. Akkasumas lakkoofsa namoota makaa bishaan fi ashaboo warraannatan jedhame irratti falmii kaasaniiru. Dhimmicharratti ragaaleen dabalataa jecha ragaasaanii kennaa kan jiran yoo ta'u, hanga ammaattis dhimmicharratti himannaan hinbanamne. Erga Covid mudateen booda Jarman mormiiwwan farra talaallii hedduu keessummeessitee jirti. Gareewwan warra harbeessitootaa (Far-right) kanneen ragaa babal'achu Covid-19 irratti motummaan baasuu fi waan irra gahame hinfudhannee keessayi.	https://www.bbc.com/afaanoromoo/oduu-58206936
health	Koronaavaayirasii: Gosa hojii kamtu koronaavaayirasiif daran saaxilamaadha?	Erga weerarri koronaavaayirasii addunyaa mudatee hojjettoonni miiliyoonaan lakkaa'aman manaa yookiin ammoo mana hojii isaaniirraa fagaatanii hojjechaa jiru. Kanneen haalli hojiisaanii manaa hojjechuuf hin iyyamneef ammoo dabareedhaan mana hojiisaanii deemanii hojjechuu itti fufaniiru. Garuu manaa hojjechus ta'e, mana hojiitii dabareedhaan hojjechuun hagam vaayirasicha ittiseera? Hojii kamtu ammoo daran saaxilamaadha? Ragaan istaatistiksii biyyaalessaa UK irraa argame , kan haala hojii US irratti hojjetame, osoo walirraa hiiquun hawaasaa hin labsamin duraan, hojjettoonni akkamiin walitti dhiyaachaa turan kan jedhuu fi amma ammoo hojii kamtu koronaavaayirasiif nama saaxila kan jedhu agarsiisa. Gosa hojii keessanii bakka armaan gadii kana galchaatii sadarkaa saaxilamummaa isaa hubadhaa. Addunyaarratti gosoonni hojii hojjettoota walitti heddummeessu akkuma jiru, kan hojjettoonni waggaatti yeroo tokkofaa wal arganis jira. Hojjettoonni waajjira tokko keessatti heddummaatanii akka hojjetaniif haalli hojii isaanii dirqamsiisu akkuma jiru, kan osoo wal hin argin fageenyarraa hojjechaa danda'anis jiru. Gosi hojii tokko tokko hojjettoonni akka walitti hin hedummaanne, akka walirraa fagaatanii hojjetanii fi akka fageenyarraa hojjetanitti mijachuu danda'a. Qorannoon kun manneen hojii US keessa jiran irratti kan hojjetame yoo ta'u manneen hojii biyyoota guddataa jiran keessa jiraniifis kan hojjetuudha. Akka qorannoo kanaatti hojjettoonni fayyaa vaayirasichaaf daran saaxilamoodha, hojjettoota biroo caalaa namoota biroo waliinis tuttuqqaa qabu. Aartistoonni, ogeeyyiin seeraa, namoonni hojii bulchiinsaa hojjetanii fi gorsitoonni diinagdee ammoo Ameerikaa keessatti vaayirasichaaf saaxilamuunsaanii akkaan gadi aanaadha. Gama biraatiin qulqulleessitoonni, qondaaltonni manneen amala sirreessaa fi namoonni sirna awwaalchaa raawwachiisan haga tokko koronaavaayirasiif saaxilamoodha. Garuu hojiinsaanii namoota biroo waliin tuttuqaa akka umaniif isaan hin dirqamsiisu. Garuu namoonni Covid-19'f saaxilamoo ta'an kanneen namoota biroo waliin tuttuqaa qaamaa qabaniidha, garuummoo hojjettoota akkasii miti kan baay'inaan qabaman. Fakkeenyaaf hojjettoonni mana dhugaatii, kanneen rifeensa sirreessan, konkolaachistoonni taaksii fi mana ijaaran kanneen namootaan walitti dhufeenya qabaniidha, garuu baay'inaan hin qabamne. Fakkeenyaaf UK keessatti hojjettoota fayyaa caalaa kanneen hawaasa bal'aa keessa deemuun hojjetantu sababa koronaavaayirasiitiin du'aaf saaxilaman. Hojjettoonni fayyaa haalli hojii isaanii vaayirasichaaf daran saaxilamaadha, dhukkubsattoota biroos ta'e kanneen Covid-19 qabaman waliin nama kamuu caalaa tuttuqqaa qabu, garuu maaliif daran du'aaf saaxilamuu dhaban kan jedhu gaaffii ijoo ture. Kanaaf sababa kan ta'u hojjettoonni fayyaa of eeggannoo gochuusaaniiti. Hojjettoonni fayyaa haala keessa jiran waan beekaniif meeshaalee of eeggannoo kanneen akka maaskii, gilaavii fi qulqullina qaamaa keessattuu harka dhiqachuu xiyyeeffannaan fayyadamu. Akka qorannoo hojjettoota US irratti gaggeeffameetti konkolaachitoota taaksiitu vaayirasichaaf daran saaxilamu. Konkolaachistoonni hojjettoota kamuu caalaa namoota biroodhaan walitti siqanii turu. Hojjettoonni mana dhugaatii, kanneen mana rifeensaa hojjetanii fi leenjistoonni ispoortiis daran saaxilamoodha. Kunis sababiin isaa hojjettoonni kunneen akka hojjettoota fayyaa, harka dhiqachuu fi qulqullina biroo eeggachuu akkasumas meeshaalee of eeggannoo kanneen akka gilaavii fi maaskii irratti kan xiyyeeffatan waan hin taaneefidha.	https://www.bbc.com/afaanoromoo/oduu-52678890
health	Fayyaa: Wal'aansa onnee baqaqsanii yaaluu walxaxaa Itoophiyaatti yeroo jalqabaaf taasifame	Nama ganna 55 kan tahan Aabba Gabayaawu Adaane dhukkubi onneen garagaraa mudatee gara hospitaalaa wayita dhaqan, yaaliin baqaqsanii hodhuu isaan barbaachisu biyya keessatti ni raawwata jedhanii hin yaadne ture. Yaaliin Dr Faqaaduu Agiwaar fi waahillan isaanii 10 itti hirmaatanii fi sa'aatii jaha fudhate kanaan, fayyaan Aabba Gabayaawu bakkatti deebi'eeraaf. Wal'aansi biyyattii keessa isa jalqabaati jedhamu kun akkamiin raawwate?	https://www.bbc.com/afaanoromoo/oduu-58409456
politics	Shaakala waraanaa Chaayinaa hordofee muddamniifi balaaleffannaan itti fufe	"Chaayinaan shaakala waraana guddaa taasistu guyyaa lammaffaaf itti fufuu hordofee balaaleeffannaa fi muddamni naannichatti cimaa jira. Xayyaaronni fi dooniwwan waraanaa Chaayinaa hedduun daangaa bishaan Taayiwanii fi Chaayinaa gargar baasu keessa seenuu ministeerri Ittisaa Taayiwaan ibsee jira. Dooniwwan waraanaa 10 fi xayyaaroni waraanaa 20 ta'an daangaa bishaan Taayiwaanii fi Chaayinaa gargar baasu  (Taiwan Strait) seenuu isaanii ministeerichi beeksiseera. Shaakalli waraanaa chaayinaan Taayiwaan irratti taasisaa jirtu kan ''gita hin qabnee fi dubbii barbaacha sababii hin qabneedha'' jedhan Ministirri Dhimma Alaa Ameerika Antoonii Biliinkan. Chaayinaan daawwannaa aangooftuu Ameerikaa Naansii Peeloosii Taayiwaaniitti taasifteef deebii kennuuf jecha odolittii irratti shaakala waaraanaa eegalte. \n\n''Gochaa raawwataa jiraniif sababiin kaa'amu danda'amu kamu hin jiru'' jechan Biliinkan haasaa fooramii biyyoota eeshiyaa irraatti taasisaniin. Kamiisa kaleessaa Chaayinaan misaa'eloota 11 gara bishaan daangaa Taayiwaanitti dhukaastee turte. Sochii Chaayinaa kana hordofuun humni waraana Taayiwaan misaa'elotaa, xayyaarota waraanaa fi dooniwwan waraanaa qopheessuu beeksise. Humni Ittisaa Taayiwan akka jedhutti, dandeettii ofirraa ittisuu agarsiisuu cimsee akka itti fufu ibsuun garuu ammoo waraanatti seenuf fedhii akka hin qabne ibseera. Ministeerri Muummee Muummee Jaappan Fuumiyoo Kishiida, ""Chaayinaan hatattamaan shaakala waraanaa akka dhaabdu Jaappaan ni barbaaddi,"" jedhan. Fuumiyoo Kishiidan har'a Naansii Peloosii wajjin erga wal arganii booda ibsa gaazexeessitootaf kennaniin, ""shaakalli waraanaa Chaayinaan taasisaa jirtu nageenya keenyaf rakkoo guddaa kan uumu fi nagummaa lammiilee keenyaa yaaddoo keessa kan galchuudha"" jedhan. Itti dabaluunis, ""Chaayinaan shaakala kana akka haqxuuf waamicha goonerra jedhee Peloositti himeera"" jedhan. Ministeerri Ittisaa Jaappan kalessa akka jedhetti misaa'elonni Chaayinaa shan daangaa Chaayinaa fi Jaappan irratti wal falman ""exclusive economic"" jedhamu keessati kufan. Iddoon kun daangaa bishaanii Chaayina fi Jaappan yeroo dheeraf kan kooti jedhanii irratti wal garreefataniidha. Af-ya'in mana maree Ameerikaa Naansii Peloosin, ""Chaayinaan angawoonni US Taayiwaan akka hin daawwanne dhorkuudhan Taayiwaan akka qophaatti hambistu hin barbaannu"" jedhan. Naansii Peloosi daawwannaa Taayiwanitti taasisaniin Chaayinaan akka malee dheekamtee shaakala waraanaa akka eegaltuuf sababa ta'era. Angawaan US kun garuu, ""Sagantaa daawwannaa kan nuuf qopheessu Chaayinaa miti"" jedhan. Pelosiin kana kan jedhan Embasii Ameerikaa Tookiyootti argamu keessayi. Daawwannaa biyyoota Eshiyaatti taasisan kanaan dhuma irratti Jaappaan daawwataa jiru. Ameerikaan dippiloomaasii ""Chaayina tokko"" jedhu akka deeggartu irra deddeebin ibsitus Taayiwaan wajjin michuummaa cimaa qabu. Kuni ammoo Chaayinaa hin gammachiisu. Nansii Pelosiin Taayiwaan daawwachuufi oduun jedhamu erga dhagahamee kaasee Chaayinaan akeekkachisaa turte. Akeekkachiisni kun garuu Pelosii daawwannaa Taayiwaan irraa hin dhorkine. Kana hordofuun, Chaayinaan shaakala waraanaa guddaa daangaa Taayiwaanitti eegalte. Chaayinaan, Taayiwaan akka bulchiinsa isheetti ilaalti. Taayiwaan garuu of-dandeessee jiraachuu barbaaddi."	https://www.bbc.com/afaanoromoo/articles/c3gpzdzelk4o
health	Oromiyaatti haalli shakkamtootni Covid-19 itti tursiifaman maal fakkaata?	Lakkoofsi namoota naannoo Oromiyaa keessatti Covid-19 irratti argamu guyyaa guyyaan dabalaa jira. Magaalotni Oromiyaa dhiyeenya Finfinneetti argaman kan akka Sabbataa, Sandaafaa, Burraayyuu, Adaamaa, Dukam fi Baatuu namoota dhibeen Covid-19 irratti argame harka caalmaan yeroo qabatan, godinaaleen Shawaa Kaabaa fi Shawaa Lixaas iddoowwan weerarri vaayirasichaa itti argamedha. “Wallagga afran, Ilu Abbaa Booraa fi Bunno Beddellee irraa kan hafe iddoowwan baay’eetti rakkoon kun mul’achaa jira” jedhu itti aanaa hogganaan Biiroo Fayyaa Oromiyaa Obbo Darajjee Abdannaa yaada BBC'f kennaniin. Tumsa'ina, ittisa fi to’annoo Covid-19'f naannichi iddoowwan tursiisaafi hordoffii 370 akkasumas tajaajila wal’aansaa Covid-19'f immoo hospitaalota 22 qopheessuu isaas Obbo Darajjen himaniiru. Oromiyaatti nama 8 dabalatee namootni haaraan 137 Covid-19'n qabaman Bitooteessaa hanga Caamsaatti haalli Covid-19 Itoophiyaatti maal fakkaataa? Yeroo ammaattis naannoo Oromiyaa keessa namootni 520 sababa tuttuqqaa namoota vaayirasichaan qabaman walin qabanin fi namootni 20 immoo shakkamanii buufataalee turtiifi hordoffii keessa jiru. “Haalli as jiru baay’ee rakkisaa dha…”Jiraataan magaala Holotaa dargaggoo Girmaaye Shuree torbee tokko dura wal’aansa dhibee biraatif Hospitaala Phaawulos deemee akka ture fi ogeeyyin fayyaa isa wal’aanan dhibeen Covid-19 irratti argamuu isaatin shakkamee gara iddoo tursiisa shakkamtoota magaala Holotaa keessatti argamu fi buufata Fayyaa Galgal Kuyyuu jedhamu seenusaa BBCti hime. Sanbata duraa Caamsaa 15 bara 2012 gara buufatichaa akka seene kan himu dargaggoon kun “haalli as jiru baay’ee rakkisaa dha. Buuffanni fayyaa kun dhiyeessiiwwan bu’uraa kan akka ibsaallee hin qabu” jechuun rakkoo keessa akka jiru dubbata. Haala yeroo jalqaba gara iddoo tursiisaa seenu ture yeroo himus “gaafan jalqaba gara buufatichaa seenu ogeeyyin fayyaa na baqatan. Guyyoota lamaafis hoo’a qaama kootillee safaruu hin dandeenye” jedha. Dabalataan kunuunsi gama ogeeyyii fayyaatin taasifamu gadi aanaa ta’uu isaa kan himu dargaggoon kun, “kun bakka namni itti yaalamee fayyu osoo hin taanee bakka namni fayyaan dhufee itti dhukkubsachuu danda’udha. Waliigalasaa mana sirreessaati jedhee yoon ibse natti salphata” jedha. Soorata isaaf dhiyaatus “namaaf kan hin malledha” jechuun kan ibsa.“Nyaata festaalin rarraasanii fidanii mana jala lafa kaa’anii deemu. Ergan buufata kana seenee guyyaa tokko qofa kan nyaata qodaadhaan naaf fidan” jechuun hima. Haalli buufaticha keessa jiru miira isaa kan miidhe ta’uusaa BBCti kan hime Girmaaye Shuree, “nama dhukkubni kun qaama koo keessa jiramoo hin jiru jedhee dhiphatu dhiisii nama fayyaa ta’eefillee ulfaataadha” jechuun BBCti himeera. “Manakoo turuurra as turuu naaf wayya…”Miseensoota maatii isaanii namoota shan walin ta’uun buufata tursiisaa magaala Sabbataatti kan argaman Obbo Yilmaa Tafarii “wanti nuuf dhiyaatu hunduu guutuu dha” jechuun turtii isaanii buufaticha keessaa ibsu. Obbo Yilmaa kunuunsi ogeeyyii fayyaan taasifamuf, iddoon bultii akkasumas dhiyeessin soorataa gaarii ta’uu isaa BBCti himaniiru. “Wanti kun akkuma dhagahamen Sabbataan miila tokkoon dhaabbatte. Osoo hin qulqulleessin jahan keenyayyuu akka dhibichaan qabamnetti haasa’amaa ture” kan jedhan Obbo Yilmaa Tafarii “mana taa’urra as seenee bu’aa koo baree galuu naaf wayya” jedhan. Ji'oota weerarri Covid-19 Itoophiyaa mudate keessatti jiruun narsootaa akkam ture? Finfinneetti tamsa'inni Covid-19 to'annoon ala bahaa jiraa? Obbo Yilmaan isaan fi maatin isaanii gara buufatichaa erga dhufanii guyyootni saddet lakka’amuu fi guyyoota 14 hanga xumuranitti eeggachaa akka jiran himaniiru. Gama biraatin Somaaliyaa irraa akkuma dhufaniin gara buufata tursiisaa Yunivarsiitii Odaa Bultum magaala Cirootti argamutti kan geeffaman dargaggoo Najjo Mahaammad fi Nuuraddin Jamaal haalli buufaticha keessatti itti jiran gaarii ta’uu isaa BBCti himaniiru. Kutaa tokko keessa namoota afur ta’anii akka jiraatan kan himan dargaggootni kun tajaajila buufaticha keessaa argachaa jiran jajaniiru. “Koroonaa kana adda waan hin baafatinif nuti as turuun keenya gaarii dha. Ergan as dhufee boodan haala isaa fi waan hunda bare. Jalqaba yeroo dhufnu fageenya eeggachuuyyuu hin beknu ture. Amma garuu barannee fageenya keenya eeggannee jiraachaa jirra” jecha dargaggoo Najjoo Mahaammad. Yaada Biiroo Fayyaa Oromiyaa…Komii dhimma soorataa buufata magaala Holotaatii ka’e kan gaafanne magaalichatti qindeessaan hojii dhimma Covid-19 Obbo Balaay Kuumsaa “Ani qabatamaan nyaatasaa ittin deddeebisuuf mana qopheessaatin saahinaan lama bitamuusaa nan beeka” jedhan. Dhimmi ibsaas miidhamuu raabsaa elektriikii /tiraanisfoormarii/ irraa kan ka’e ta’uusaa BBCti himan. “Yeroo kana keessa in ni dhukkubsates, inni shakkames, inni fayyaa jirus wal hubannoon deemun barbaachisaadha” jechuun barbaachisummaa tumsa waliiniis dubbatan. Gama biraatin yeroo ammaatti buufataalee tursiisaa fi hordoffiif magaalotni fi godinaalen soorata dhiyeessaa akka jiran BBCti kan himan hogganaa itti aanaan Biiroo Fayyaa Oromiyaa Obbo Darajje Abdannaa hammuma lakkoofsi namoota buufataalee tursiisaa seenan dabalu garuu hojiin soorata dhiyeessuu magaalota fi godinaaleetti cimuu waan danda’uf Ministeera Fayyaa walin mari’ataa akka jiran himan. Dhiyeessii meeshaalee ittisaa /protective equipment/ kunneen akka maaskii wajjin walqabatees buufataalee kunneen fi dhaabbilee tajaajila fayyaa biroo keessatti hanqinni akka jiru kan himan Obbo Darajjee Abdannaa, bajata qabamen bittaa raawwachuu fi gargaarsa Ministeera fayyaaf dhaabbilee garaagaraa irraa argamus raabsaa akka jiran himan. Haa ta’u malee qaawwa gama hanqina meeshaalee ittisaan jiru kana xiqqeessuf hojjetamaa jiraatus hanqinicha guutummaatti hanqinichi ni dhaabbata jechuf rakkisaa ta’uu dubbatan.	https://www.bbc.com/afaanoromoo/oduu-52859073
technology	Chaayinaan viidiyoo konkolaataanshee maarsiirraa ergite gadhiifte	Ejansiin Hawwaa Chaayinaa viidiyoo wayita roobootiin isheen ergite Zhurong dirree Maarsiirra sochootu mul'su gadhiise. Viidiyoon ergame kun kaameeraa konkolaataan roobootii kun dursitee lafa keesseen kan waraabameedha. Viidiyoon haaraan miidiyaan gadhiise kun roobootiin Zhurong ji'a Caamsaa keessa  wayita qubattutti duraafi duuba yeroo sirni paaraashutii ishee diriiruufi qubbattu argarsiisu kan mul'isu qaba. Roobootiin miila jaha qabdu kunis dirra balaa Maarsiirra jedhamee yaadamu naannoowa (Utopia Planitia) jedhamu qorataa jirti. Ejansiin Hawwaa Biyyaaleessaa Chaaniyaa (CNSA)n (Waxabajjii 27 irraa kaasee) Zhurong akka lakkoofsa maarsiitti (Mars sols) 42 Maarsii keessa daqiiqaa 236 deemtee jirti jedhe. Sool jechuun lakkoofsa guyyaa Maarsii yoo ta'u, lakkoofsa guyyaa Dachiirraa xiqqoo waan dheeratuuf sa'aatii 24 fi daqiiqaawwan 39n fudhata. Viidiyoon amma ergame kun kan karaa saataalaayitii Tianwen-1 jedhamuu fi kan Maarsiirra marstuun gara dachiitti ergame ture. Maarsi Pilaaneetii Diimtuu jedhamuun beekamti. Saataalaayitiin Tianwen-1 jedhamtu ammoo kan Chaayinaan akka pilaaneetiin diimtuu kanarra marsitee hojiishee hojjaattuuf ergiteedha. ''Saataalaayitiin Maarsi marsaa jirtuufi roobootiin Marsiirra jirtu lamaanuu haala hojii gaariirra waan jiraniif, Maarsiirraa Paartichaafi gara lafaatti nagaadhumaa gabaasaa jiru. Kana gochuun, ammoo kabaja hundeeffama paartichaa irratti baga geessee fageenyarraa ergaa jiru,'' jedha ibsi CNSA kenne. Waxabajjiin tokka guyyaa hundeeffama waggaa 100ffaa paartiiKoministii Chaayinaatu kabajama. Viidiyoon tokko, keessummaa qubannaa isaa ilaalchisee kan Caamsaa 14 raawwate ni gadhiifama jedhamee eegama. Suuraawwan hanga tokko sirna paaraacshutichaa jalaa ol agarsiisan seensa roobootiittii irraa torban darbe ergame. Haata'u malee gama viidiyootiin ammoo, atimoosfarii Maarsii argneera. Akkasumas yeroo Zhurong fi dubarraan rookkeetittiin baatee qubbachuun, dirra ukkee hinqabnerra qubbattu agarsiisa. Viidiyoo kana ilaalaa. Uumamni atimosfarii Maarsii akka dacheerraa kan wacaa fi sagalee jeequ qabu miti. Saayintistoonni yoo xinnaate guyyaa Maarsii 90 Zhuron irraa tajaajila argachuuf abdachaa jiru. Roobootiin Chaayinaa kunis konkolaataawwan Ejansii Hawwaa Ameerikaa (NASA) kanneen 'Spirit fi Opportunity' jedhaman bara 2000n keessa turaniin waliin baayyee wal fakkaatu. Roobootiin kunis KG 240 ulfaata. Utubaan dheeraa roobootiirra jiru kaameeraa baachuufi socho'uuf kan gargaaruudha. Meeshaaleen shan kan dabalataa ammoo, albudawwan kattaa naannoo sana keessa jiran akkasumas  uumama waliigalaa naannichaa, haala qilleensaa dabalatee qorata. Akkuma roobootiiwwan Ameerikaan ergite (Curiosity and Perseverance), Zhurong kemistirii isaanii qorachuudhaaf meeshaa itti kattaa qotu qabu. Dabalataanis dirra bishaaniifi cabbiin jiru ilaaluudhaaf raadaariis qaba. Kun ammoo dandeettii Perseverance roobootiin Ameerikaa qabuun wal fakkaata. Viidiyoon yeroo Perseverance dirra Maarsiirra Guraandhala 18 qubbattu NASAdhaan gadhiifamee ture.	https://www.bbc.com/afaanoromoo/oduu-57626131
politics	Ajjeechaa Haacaaluu erga dhaga'amee booda godinaalee Oromiyaa garagaraatti maaltu ta'e?	Oduun ajjeechaa Haacaaluu erga dhaga'amee booda godinaalee Oromiyaa garagaraatti maaltu ta'e? Haalli amma irra jiruwoo maal fakkaata? Suraafii viidiyoowwan miidiyaalee hawaasaarra jiran qindeessinee jirra.	https://www.bbc.com/afaanoromoo/53236840
health	Koronaavaayiras: Iccitii simbirroon halkanii Covid-19n osoo hin dhukkubsatiin wajjin jiraachuu maal?	Saayintistoonni  tibbana  caaseffama  dhala/ qaccee sanyii  simbirroota halkanii   gosa 6 addunyaa keenyarra jiraatanii  xiinxaluun iccitii haaraa tokko ifoomsan. Qacceen sanyii  simbira hoosftuu taatee kanaas, ‘’madinummaa  vaayirasoota lubbuu namaa galafaatanii dandamachuun waliin jiraachuu dandeessisu,’’ qabachuusaanii qorannoon barruu ‘ Nature’ jedhurratti maxxanfame mirkaneesse. Covid-19n simbirroota halkaniirraa gara namaatti darbuu hin oolle jedhama. Kanaaf, ogeeyyiin iccitii simbirroota  vaayirasii wajjjin waldanda’anii jiraatan kana sakatta’uurratti fuulleffataniiru. Waanti  beekamuu qabus, gosoonni vaayirasota balaafamoo Sars, Mers, fi Iboolaallee simbirroota halkaniirra namatti darbanii jedhame yaadama. Qorattoonni akkamitti simbiroonni halkanii ofiif otoo hin dhukkubsatiin  vaayirasii baatu iccitii jedhu baasuun dhala namaarraas  ittisuuf itti fayyadamna jedhanii abdatu. Kana malees, akkatti Covid-19 bifa haaran wal’aanuun danda’amu uumuuf  fala sirriidha jedhan. Yeroo koronaavaayirasiin addunyaa weerare kanattis ta’e, weerara vaayirasii fuulduratti dhalachuu danda’uuf fala barbaaduuf fayyada jedhan qorattoonni. Yuunvarsitii Kolleejji Dabliin irraa Pirofesar Emaa Teeling akka ibsatti,  caaseffamni dhala/ qaccee sanyii isaanii  simbirroonni halkanii ‘ sirna madinummaa adda ta’e’ qabaachusaaanii akeeka  jedhan. ‘’Akkatti madinummaan simbira halkanii deebii vaayirasichaaf kennu akkeessuu dandeenyaan, dawaa argachuuf uumamni maal akka fakkaatu ilaaludha ‘’jedha pirofessarri kun. Tartibaa barbaachisoo uumama dhala sanyii simbirroota kanarraa  barachuun barbaachisaa ta’u ibsaniiru. Ogeettiin qo’annoo kun pirojeektii  qaccee sanyii simbirroota dachee kanarra jiran keessatti qabiyyee kiromoozomii gosoota 1,421  qorannoon hubachuuf fayyadu 'Bat1K project' jedhamu hundeessuun nama beekaman. Quqamtoonni kunuunsa naannoo fi sirnaakkoof falman,simbirroonni halkaniif falmu. yeroo bidoolleen (iddoon jireenyasaanii) jalaa jeeqametti simbirroota halkanii adabuu ta’a jedhanii falmu. Akka isaan jedhani falmanitti, simbirroonni halkanii kun dhala namaatti yaaddoon fayyaa guuddaa hin uuman Simbirroonni halkanii madallii uumamaa eegu, biqiltoota poloneessu,sanyii bilqiltoota akka faca’ee marguuf fayyaduu jedhanii falmuuf. Gartuun qorattoota idila- addunyaa teeknolojii caaseffama qaccee sanyiisaanii toora qabsiisu fayyadamuun, maalummaasaanii sirnaan qorata jiru. Caaseffama dhala sanyiisaanii kan hoosftoota 42 wajjin wal bira qabuun odeefffannoo maalummaasaanii addatti baruu danda’aniiiru. Simbirroonni  halkanii ramaddii hoosiftoota akka saree,adurree,pengoliins fi weels fa’aatiin wal fakkaatti jedhani garee tokkichatti ramadaniiru. Akkamittiin odeeffannoo qaccee sanyii weerara vaayirasii qolachuuf fayyada? Qorattoonni akka himanitti caaseffama qaccee sanyii hosftuu balaliitu kanaa beekuun  weerara vaayirasii qolachuuf, ittisuuf ni fayyada jedha. Madinummaa adda ta’e qabaachuu fi  koronaavaayirasiin otoo hin miidhamiin wal-danda’anii wajjiin jiraachuun, jijjirama dhala sanyiisaaniirratti dhufeenii jedhu Dr. Misheel Hilaar, jaarmiyaa 'Max Planck Institute of Molecular Cell Biology and Genetics' jedhamu biyya Jarmaniitti argamurraa. Madinumma simbirroota halkaanii otoo guubatii qaamaa hin qaqqabsiisii wal danda’uun waliin waan jiraataniif mallattoo dhukkuba kanaa otoo irratti hin argamniin waliin akka jiraatan qorattoonni  kun ibsaniiru.	https://www.bbc.com/afaanoromoo/oduu-53520263
sports	Chaayinaa: Taphattootni kubbaa miilaa garee biyyaalessaa tumaa akka hin tumanne dhorkaman	Taphattoonni garee biyyaalessaa Chaayinaaf taphatan tumaa akka hin tumanne dhorkaman. Kana malees, Chaayinaan taphattoonni duraan tumaa qaban akka ofirraa balleessan qajeelfama haaraa baafteetti. Qaamni ispoortii biyyattii hoogganu taphattoota haaraa tumaa qaban sadarkaa biyyalessaatti fi garee dargaggootaatti dabaluun ‘’dhorkaadha’’ jedhe. Tarkaanfichi ‘’fakkeenyummaa gaarii hawaasa keessatti uumuuf gargaara’’ jedheera. Jifataa Zayang Linpeng dabalate taphattoonni bebbeekamoon sadarkaa biyyaalessaa muraasni tumaa ofirraa qaban akka hin mul’ifne (haguugan) kanaan dura itti himameera. Bara 2018 irraa kaastee Chaayinaan dambiiwwan tumaan foddaa Tv irratti akka hin mul'ifamne daangeessuu cimsiteetti. Taphattoonni qacaramanii taphatan muraasni yeroo sanarraa kaase aartii tumaa harka isaanii dhoksuuf huccuu harka dheeraa uffatu. Bulchiinsi Ispoortii Chaayinaa ibsa baaseen taphattoonni garee biyyaaleessa tumaa qaban ‘’akka ofirraa haqanitu gorfama,’’ jedhe. ‘’Haala adda ta’een keessatti immoo garee isaanii waliin mariyachuun taphattoonni tumaa isaanii yeroo shaakalaafi dorgommiitti dhofkachu qabu,’’ jedhe. Aadaa Chaayinaa keessatti tumaa qabaachuun qaanessaa akka ta’eetti ilaalama. Bara durii namoota yakka dalganitu tumaa tumata jedhanii hawaasni Chaayinaa wal qabsiisu turan, ammas tumaa qabaachuu garee gurmaa’aanii Kibba Baha Eeshiyaatti yakka raawwatan wajjiin walqabsiisu. Kana malees, saboota Chaayinaa kaan keessatti tumaa tumachuun akka mallattoo doofummaa ykn qaroomuu dhabuutti ilaalama. Tumaa tumachuun paartii Koministii Chaayinaa biratti fudhatama gaarii hinqabu, taatullee dargaggoota biyyattii birattimmoo jaalatamaa dhufeera. Jalqaba bara kanaatti qaamni tamsaasa miidiyaalee Chaayinaa to’atu ‘qabiyyee fayyaalessa hin taane’’ jedhurratti to’annoo akka cimsu beeksiseera. Intarneetiifi Televizhinii irratti taphattootni fi namoonni bebbeekamoon tumaa akka hin mul’ifne fi dhiironni rifeensa mataa isaanii dubbatti akka hin hidhanne daangeeffamaniiru. Yeroo kun ta’e argame foddaa TV irratti suurri isaanii akka dimimmisu (hin mul’anne taasifama) jedhameera. Ji’a Mudde keessa taphattoonni rifeensa isaanii halluu dibuun akka hin danda’amne itti himamuu hordofee dorgommiin kubbaa miilaa barattoota yunvarsiitii Chaayinaa gidduutti gaggeeffamu haqameera.	https://www.bbc.com/afaanoromoo/oduu-59829766
health	Waa'ee fayyaa dubartootaa haasa'uu akka 'saalfachiisaatti' ilaalamuun miidhaa qaba jedhame	"Dhimma wal'aansa fayyaa dubartoota ilaalchisee ifatti haasa'uun akka dhimma safeeffatameetti hafuunsaa miidhaa qabaachu dubbatu waa'ee fayyaa dubartootaa irratti duula gaggeessaa kan jiran. Yadni kun jalqaba kan ifatti dubbatame wayita dhiyeessituun sagantaa BBC Naagaa Muncheetii muxannoo ishee tibba mala ittisa da'umsaa luuppii (IUD) jedhamu taasifateetti keessa dabarte ilaalchisuun Raadiyoo 'BBC 5' irratti qooddeeen booda ture. Isaan boodas dubartoonni kaanis muuxannoosaanii qoodu jalqaban. Luusii Koheen, wal'aansi mala ittisa dhahumsaa luuppii wayita kennamutti, haala dubartii malicha galfatuutti dhukkubbiin haala itti hin dhagahamneen akka gaggeeffamuuf biyyashee UK, Weelsiitti sagalee walitti qabu jalqabdee turte. Ogeeyyiin fayyaa garuu luuppii galfachuun dhukkubbii cimaa hin qabu jedhu. Dubartiin ganna 38 Naagaa Munchetii, jalqaba mala ittisa da'umsaa luuppii (IUD) jedhamu wayita gadameessa keessa galfameefiitti akka waan dhukkubichi ishee qofaatti dhagahameetti yaaddi turte. Aaddee Kooheen qoricha dhukkubbii itti wayyeessu kamiiyyuu akka hin fudhanne himti. ''Dhukkubbiin isaa cimaa akka adeemuu ilaalchisee namni takkaa natti hime hin ture'' jetti. Mala ittisa da'umsaa kana erga fudhatteen booda muuxannoo dubartoota biroo baruudhaaf miidiyaa hawaasaarratti gaaffii maxxansite. Sana boodas dubartoonni 1,300 ol ta'aniifi malli ittisa da'umsaa walffakkaataa fudhatan, muxannoo miira dhukkubbii qabaachuu fi tajaajjiilli dhukkuubbi hir'isu akka hin kennamneef qoodan. Ogeeyyiin fayyaa namni kamuu luuppii mala dhukkubbii hin qabne fi milka'aadha jedhanii qofa dhiisuu hin qaban. Wal'aansi dhukkuubbii ittisuus 'akkuma qaama wal'aansichaatti irratti mar'atamu qaabaata' jedhu. Kanaaf deebii kennuufis mootummaan Weelsi ''tajaajilli gorsii fi deeggarsa qorichaa ykn tooftaan dhukkubbiirra ittiin bayyanatanii qaama wal'aansa kilinikaa ta'u qabaata,'' jedhan. Gorsi kunis tibbuma tajaajilli kilinikaa dhukkubsataaf kennamu irratti mari'atamu qabaata jedha. Aadde Koohen akka jedhaniitti, dhimma fayyaa dubartootaa haasa'un akka dhimma saalfachiisaatti ilaalamunsaa, ''akka kunuunsa wal'aansa fayyaa sirrii ta'e hin argannee nu danqeera,'' jedhan. ''Jaarraa kana keessatti waa'ee fayyaa dubartiin walqabatee haasa'uun akka safeeffannaatti ilaalamuun waan kolfaati. Yaadni akkasii kun hafuu qabaata sababii fayyaa dubartootaarratti miidhaa qabaatuufu.'' ''Saalfiin akkasi kun dubartoota ni miidhe, kanaafu baduu qaba'' jetti. ''Dhimmoonni akka laguu, tajaajila karoora maatii, yeroo dahumsaa hanga umurii dahumsa dhaabuu jiran kunneen hunda dubbachuun hunduu ajaa'iba, akka waan safeeffatamutti, akka waan iccitiitti lakka'amu'' jetti. Haaluma walfakkaatuun, dubartiin biraa Fiyoonaa Moorgaan jedhamtu malli karoora maatii luuppii fayyadamtu ''dhukkubbii cimaa hin qabu'' jedhamee yaadamuun bakka akka hin geedaramneef himti. Gaheettiin waggaa 50 kun akka jettutti, luuppii akka guutummaatti baafamuuf ykn akka geeddaramuuf dabare eeeggataa jiraachu himti. Aadde Morgaan jalqaba waggaa 10 dura mala da'umsa kana fudhachuu eegalanii. Erga tajaajila sana argatanii booda gara mana isaaniitti deebi'uun dura daqiiqaawwan 30'f taa'anii turan. Isheenis dubartoonni mala ittisa da'umsaa fudhachuun dura waa'ee isaa gaafachuun sirriitti hubachuu qabu jechuun gorsiiti. ''Dhimma fayyaa dubartootaa dhimma ifatti ummanni waa'eesaa dubbachuu qabuu fi namoonni kaanis dhaga'uu qabaataniidha'' jetti. ''Namoonni muraasni rakkoo dubartoota mudatu waan hin hubanneef, xiyyeeffannoo daangaa hin qabne kennineef jedhu.'' Keessatti malli dahumsaa gadameessa keessa kaa'amu kunis ishee akka fayyade dubbatti sababii waggoota 10n darbaniif laguushee dhaabeef. Irii Angaraad erga bara 2017tti luuppii galfatteen booda dhukkubbii itti dhagahamu hin dubbanne sababii 'akka waan diraamaa wayi natti fakkaateef' jetti. ''Sana dura dubartoota biroo mudannoo kan kootiin wal fakkaatu qaban hin dhageenye. Osoo waa'een isaa dubbatamee turee, silaa hanga tokko hubannoon argadha ture,'' jetti shamarreen waggaa 28 tun. ''Namoonni hedduun muxannoo dhukkubbii walfakkaatu akkasi qabaachuun waan gaarii miti, garuu ammoo namoonni kaanis waan ati keessa darbiteen walfakkaatuu keessa darbuusaanii baruun ofumasaaf waan guddaadha'' jette. Akka isheen jettutti, dhimmicharratti namoonni baay'een ifatti yoo haasa'an namoonni sirriitti dhimmasaa akka hubatan taasisa. ''Maaltu akka isaaniif caalaa ta'uufi dhukkubbii mala ittin xiqqeessuun danda'amu akka gaafatan gargaara,"" jetti. Hakima waliigalaa (GP) kan kan taate Dr Saaraa Bodey, ''waa'ee dhukkubbii himachuurratti dhiibbaa aadaa dhiiraa fi dubartii gidduutti garaagarummaa taasisu guddaatu jira'' jedhan. Dhimmi fayyaa wal hormaata dubartootaa mata duree waa'eensaa sirriitti irratti hin haasa'amnedha. Kanaafuu, ''Dubartoonni sirriitti haasa'u akka itti fufaniin nan jajjabeessa'' jedhan hakiimni kun. ''Ammayyuu waa'ee dhukkuubbi tibba laguutti dubartoota mudatuu kaasee waa'ee fayyaa qaama saalaa haasaa'uun akka qaaniitti ilaalama'' jedhan. Dr Bodey akka ogeettii malaa ittisa da'uumsa kanarratti hojjataniitti, muudannoo namoonni garaa garaa qaban dinqisiifatu. ''Dubartoonni  ani isaan wal'aane harki caalan osoo dhukkubbiin isaaniitti hin dhagahamiin tajaajilicha argatan,'' jedhu Dr Boodey. Ogeettin fayyaa tunis dubartoonni tajaajilicha argachuuf gara dhaabbilee fayyaa wayita deemaniitti hakiima isaanii wajjin dhimmicharratti akka haasa'anillee jajjabessaniru."	https://www.bbc.com/afaanoromoo/oduu-57685734
politics	Obbo Jawaar Mohaammadfaa jecha amantaa yookiin waakkii laatan	"Obbo Jawaar Mahaammad fi Obbo Baqqalaa Garbaa dabalatee namootni shan jecha amantaa yookin waakkii laataniiru. Mana Murtii Olaanaa Federaalaa Ramaddii Lidataatti dhaddachi Farra Shororkaa fi yakkoota dhimma heeraa tokkoffaa galmee himataa Obbo Jawaar Mahaammadfaa namoota 24 irratti torbee darbe jecha amantaa yookin waakkii himatamtoota 16 kan fudhate yemmuu ta'u, guyyaa har'aa [Wiixata] immoo jecha namoota shanii fudhateera. Dhaddacha Wiixata ooleen Obbo Jawaar Mahaammad, Obbo Baqqalaa Garbaa, Obbo Hamzaa Adaana- Booranaa, Obbo Shamsaddin Xahaafi Obbo Alamaayyoo Galataatu jecha amantaafi waakkii kenne. Hundi isaaniitis gochaalee himata keessatti eeraman kan hin raawwanne fi balleessaa kan hin qabne ta'uu jecha isaanii mana murtiif laataniiru. Himatamtootni jecha amantaafi waakkii erga laatanii booda yaada qaban kan dubbatan yemmuu ta'u; Obbo Jawaar Mahaammad ""eenyummaa gochaalee jedhaman raawwachuu na dandeessisu hin qabu"" jechuun gochaalee ittin himataman akka hin raawwanne mana murtichaatti himuu isaanii abukaatoon isaanii Obbo Ibsaa Gammadaa BBCtti himaniiru. Himannaawwan Obbo Jawaar Mahaammad irratti dhiyaatan keessaa inni tokko abbootin amantaa Ortodoksii Phaaphaasiiwwan shaniifi tajaajiltootni lama akka ajjeefamanif qindeessuu kan jedhudha. Dhimma kana irratti Obbo Jawaar Mahaammad maatiinsaanii hordoftoota amantaa garaagaraa akka ta'an himuun ""haleellaa abbootii amantaa irratti gaggeeffamu raawwachuuf haalli isa dandeessisu kan hin jirre ta'uu hime,"" jedhan. Kana malees ""abbootii amantaa Ortodoksii irratti haleellaan akka raawwatamu gootee jirta jedhamee himatamuunkoo qaamakoo walakkaa akka ofirraa muree gatuutti lakka'ama waan ta'eef waan akkasii nama gochuu danda'uu miti jedhaniiru"" jechuun abukaatoon isaanii Obbo Ibsaa Gammadaa himaniiru. Obbo Jawaar Mahaammad dhimma saboota walitti buusuu ilaalchisees himatni irratti dhiyaate sirrii akka hin taanefi sabootni akka walitti dhiyaatanif hojjechaa turuu isaanii mana murtiif akka himan abukaatoon isaanii Obbo Ibsaan himaniiru. Gama biraatin Obbo Shamsaddin Xahaa ""maalif akka himatame ji'a sagalii ol hidhaarra akka jiru akka hin beekne. Gochi ittin himatame tokkollee akka isa hin ibsine fi balleessaa kan hin qabne ta'uu ibseera"" jedhan Obbo Ibsaa Gammadaa. Manni murtii jecha amantaa yookin waakkii himatamtootaa erga dhaggeeffatee booda ragaalee abbaa alangaa dhaggeeffachuuf beellama qabateera. Haaluma kanaan manni murtichaa ragaaleen dhaddacha keessatti ifattimoo golgaa duuba ta'uun dhoksaatti jecha yaa kennan kan jedhu irratti jala murtii kennuuf Bitootessa 28 bara 2013ti beellame. Kana malees ragaalee abbaa alangaa dhaggeeffachuf Bitootessa 29 fi 30 akkasumas Ebla 05, 06, 07, 12, 13 fi 14 bara 2013 beellameera. Ji'a Waxabajjii bara 2012 keessa ajjeechaa artiist Haacaaluu Hundeessaa booda kan qabaman Obbo Jawaar Mahaammad fi namootni galmee isaanii keessatti argaman kanneen biroon labsii yakka shororkeessummaa ittisuu fi to'achuuf bahe, labsii yakka telekoomii, labsii bulchiinsaafi to'annoo meeshaa waraanaa fi seera yakkaa biyyattii keewwata garaagaraa darbuun ture kan himataman. Manni Murtii Olaanaa Federaalaas himatawwan labsii bulchiinsaafi to'annoo meeshaa waraanaan walqabatan jaha akka addaan citan murteessuunsaa ni yaadatama. Obbo Dajanee Guutamaa, Dr Birhaanamasqal Abbaba Sanyii fi Tsaggaayee Raggaasaa Araarsaa namoota biyya keessa hin jirreefi galmee Obbo Jawaar Mahaammadfaa keessatti himatamanidha."	https://www.bbc.com/afaanoromoo/oduu-56473890
sports	Tapha Aston Viillaa waliin taphanne irratti Arsenaal garee hin fakkatu ture- Maayikil Arteettaa	Leenjisaan Arsenalaa Maayikil Arteettaan tapha Aston Villaa waliin taasisanii 3 fi 0'n mo'aman irratti itti gaafatamummaa guutuu akka fudhatan himan. Galchii taphataan AstonViillaa Oolii Watkiinsi lakkoofsise lamaa fi galchii Bukayyoo Saakaa garee isaa irratti lakkoofsise waliin Aston Viillaan sadii fi 0'n taphicha mo'ate. Arsenaal torban darbe Maanchister Yuunaayitid mo'atee amma Aston Viillaan mo'amuun waan isaan gaddisiisedha. ''Sadarkaa nurraa eegamuun gadi taphanne'' jedhe Arteettaan. Kun yeroo jalqabaaf akka garee tokkotti osoo hin taphatiin hafuu keenya arge. ''Taphicha haala gaariin hin jalqabne. Gargaarsa VAR'n galchiin jalqabaa haqamee ture. Kubba irrattis garuu gahumsa gaarii hin agarsiisin hafne'' jedhe Artettaan. ''Yeroo carraa argannutti itti fayyadamaa hin turre. Kun waan hamaadha. Itti gaafatamummaa isaa nan fudhadha. Taphattootni akka gareetti dirreerratti akka taphatan gochuun gahee hojii kooti. Kanaafan as dhaabbadhee jiras'' jedhe. Bara dorgommii kana Arsenaal kanaan si'a 3ffaa mo'amuu isaati. Dirree isaa irratti yeroo 2ffaafi. Kan ammaa kun addatti kan nama naasisu tahuu mala. Garuu ittisa irratti bara kana fooyya'insi mul'ateera. Arsenaal dirreen ala Liiverpuul, Maanchister Siitii fi Maanchister Yuunaayitid waliin taphatee taphoota torba irratti galchii torba qofa lakkaa'amuun akka rikardii gaariitti lakkaa'ameera. Haa tahu malee ittisni cimus sarara fuulduraa irra waan jiru gatii isaan kaffalsiisaa jira. Erga bara 1998-99 as Arsenaal taphoota saddet irratti bara kana galchiiwwan sagal qofa lakkoofsisuun rikardii isa gadi aanaadha. Piyeeree Emirik Obaamiyaang bara darbe taphoota saddet irratti galchii torba lakkoofsisee ture. Bara dorgommii haaraa kanatti ammoo taphoota saddet irratti galchii lama qofa lakkoofsise. Aston Viillaa irratti yaalii kallattii isaa eeggate tokko illee osoo hin taasisiin hafan. Arteettaan amma daawwitii keessatti tokkoon tokkoon keenya of ilaaluu qabna. Isa kaanitti quba qabuu irra jedheera. Piriimer Liigii Ingiliz bara kanaa Lester Siitiin qabxii 18'n yoo dursu Tootenahaam qabxii 17'n sadrkaa 2ffaa irra jira. Maayikil Arteettaan leenjisaa duraanii Arsenaal bakka bu'uun ture leenjisaa Arsenaal kan tahe.	https://www.bbc.com/afaanoromoo/oduu-54876438
sports	K﻿iristiyaanoo Ronaaldoo tapha Yunaayitiid Cheelsii wajjiin qabuun ala godhame	T﻿aphataan sarara fuulduraa Maanchistar Yunaayitiid Kiristiyaanoo Ronaaldoo tapha garichi Sanbata Cheelsii waliin qabuun ala godhame. R﻿onaaldoon tapha murteessaa Totanhaam waliin Roobii taphatan irratti osoo taphichi hin xumuramiin teessoo jijjiirraa irra ture irraa ka'ee sokke. T﻿apha Old Tiraafoorditti gaggeefame kana Yunaayitiid gahumsa gaariin 2-0 injifate. T﻿apha kana irratti Ronaaldoon teessoo jijjiirraarra taa'ee ture. Maanchistar Yunaayitiid dhimma Ronaaldoon walqabatee ibsa baaseen gareen kaan tapha cimaa Cheelsii waliin qabuuf qophaa'aa akka jiru beeksiseera. Ibsichi Ronaaldoon garee Yunaayitiid keessatti barbaachisaa ta'uu ibsee garuu ammoo dhimmi isaa kan amalaan walqabatuudha jedheera. Yunaatiid gara Istaanfoord Biriijitti imalee taphni Cheelsii waliin godhu baayyee murteessaadha. Yunaayitiid qabxii tokkoon Cheelsiitti aanee sadarkaa shanaffaarra taa'eetu gara dirree Chelsii imala. Miidiyaalee hedduun Ronaaldoon Tootanhaam waliin ture irratti yeroon wayita xumuramuuf dhiyaatu jijjiiramee seenuuf ture garuu ni dide jechuun gabaasaniiru. R﻿onaaldoon iddoo taphattootni taa'an irraa ka'ee kan sokke taphichi osoo daqiiqaa 89 irra osoo jiruuti. R﻿onaaldoon isteediyeemii gadhiisee bahuu isaa dura kutaa huccuu itti jijjiiratan galee bahe. R﻿oobii injifannoo Ispeers irratti argatan osoo dhamdhamaa jiranii waayee Ronaaldoo kan gaafataman leenjisaan kilabichaa Erik Teen Haag Kamisa dhimma isaa ilaalla jedhanii ture. R﻿onaaldoon tapha Dilbata darbe Niiwkaasiil waliin godhame irratti jijjiiramuu isaa irratti mormii qabu ibsee ture.	https://www.bbc.com/afaanoromoo/articles/c3g89r83d1zo
politics	Waarana Kaaba Itoophiyaa: Waggaa oliif 'uggura' jala kan jirtu Maqaleetti jjireenyi maal fakkaata?	"Jireenya isaa Sudaan magaalaa Kaartum kan taasiseefi maqaa naaf dhoksaa jedhe tokko dhihoo maatii isaa Maqalee jiraniif maallaqa ittiin jiraatan erguufi dubbata. Magaalaa Maqalee tajaajilli baankii erga adda citee baatiiwwan muraasa darbeetti birrii 40,000 erguuf yaaduu isaa kan beekaniifi namoonni Naannoo Tigraayin ala jiran qarshicha maatii isaa biraan gahuuf birrii kuma 20 fi 800 akka isa gaafatan hime. Yeroo ammaa naannicha keessa dhaabbati faayinaansii seeraan dalagu jiraachuu baatus namoota maatii isaa Maqalee jiraniif birrii siif geessina warra jedhaniif maallaqa gaafatan herreega baankii isaanitti galchuu dubbata. Dabaluunis, namoonni kaanis maallaqa erguu yaadan keessaa walakkaa namoota maallaqa dabarsanii kennan kanaaf kanfalaa akka jiran ibse. Baatii Waxabajjii waggaa darbe finciltoonni Tigraay Magaalaa Maqalee to'atanii bakkeewwan naannoo Tigraay hedduu ''bilisa baasneerra'' erga jedhanii booda tajaajiloonni bu'uuraa adda citaniiru. Tajaajilonni baankii, telekominikeeshinii, geejjiba xiyyaaraafi kaan waraanni federaalaa Naannoo Tigraay erga gadhiisee bahee booda adda cite. Dhaabbanni Biyyoota Gamtoomanii (UN) kuni 'uggura' mootummaan kaa'edha jechuun himata. Mootummaan Itoophiyaa immoo kana hin fudhatu. Jiraataa magaalaa Maqalee kan ta'an Obbo Gabraay Gazzaahany baatii Fulbaanaa eegalee pirojektii 'Baa'ilinnaa Nibaa'ilinnaa' jedhamuun guyyuu ganama keessa daabboofi shaayeen dhihaataaf. Maanguddoon soorata isaanii guyyaa dhaabbata gargaarsaarraa argatan kuni yeroo BBC'n gaaffii dhiheesseef rakkoo keessa jiran sirbaan ture kan ibsani. Dur Kiroos Alamaayyoon [weellisaa] '''maatiin ijoolleerraa adda bahe, beela hammaateen cilee fakkaate, afaan qawween nagaa dhabe,' jedhee ture har'a irra deebi'e,''' jechuun dubbatan. ''Waan nyaatamu dhabnee sagaleen ijoollee keenyaa nurraa fagaatee jiraataa jirra,'' jechun jireenyi magaalaa Maqalee hammaataa deemuu dubbatu. Magaalli Naannoo Tigraay waraana dura namoonni walakkaa miiliyoona ta'an keessa jiraatan amma baqattoota magaalotaafi gandoota garagaraarraa dhufanin guutamteetti. Buqqaatonni kumaan lakkaa'aman kunneen manneen barnootaa, galma walgahii, bataskaanota keessatti dahatanii rakkoorra jiraachuu himu. Obbo Gabraay ''beelli hunda bira gaheera. Xiqqaa guddaan waan uffatu dhabee rakkatee bitaa itti galee jira. Birriin, geejjibni hin jiru. Guyyaatti takka nyaannee 'ni darba' jechaa oolla,'' jechuun himan. Dhaabbata Nagaa Addunyaa keessa qorataa kan ta'an Dr Mulugeetaa Gabrahiywat, qorannoo kutaa sadii maxxansaniin ''dhiibbaa jiru dabartanii yeroo Maqalee geessan wanti agartan magaalaa beeloftedha,'' jechuun ibsaniiru. Waggoota shan dura maanguddoota gargaarsa hin qabne gargaaruuf kan hundaa'e dhaabbanni gargaarsaa maanguddootaa Karaadiyoon yeroo ammaa Maqalee keessa haadholiifi daa'imman baqatanii dhufaniif deeggarsa nyaataa ni dhiheessa. Akka hojii gaggeessaa dhaabbatichaa Amaanu'el G/Tsaadiqaanitti guyyuu lakkoofsi namoota gargaarsa fedhanii dabalaa jira. Sababa waraanichaan daa'imman bakkeewwan garagaraatii buqqa'anii deeggarsa hin qabne daandii gubbaa jiru jechuun ibsan. ''Hunduu cufamee nyaanniifi qorichi haala hin jirre keessa jirra. Baadiyyaa dhiisaatii Maqaleen rakkoo hamaa keessa jirti. Duuressa kan jettu hiyyeessa ta'eera. Hiyyeessimmoo rakkoo jabaa keessa jira,'' jedhan. Fulbaana 7, 2014 eegalee ciree namootaaf kan hiru dhaabbanni kuni yeroo ammaa namoonni miidhamanii lakkoofsi isaanii 300 ol ta'e akka qabu ibsa. Jalqaba ummati waltumsaa turuus amma garuu hunduu waanuma qabu fixaa waan jiruuf wal tumsuun xiqqaataa dhufeera jedheera. ''Magaalaa keessa bo'uf kan isa kajeelchisu, kan qophaa dubbataa deemu, harka bal'isee kan kadhatu arguun baramaa dhufeera,'' jedhu haala Magaalaa Maqalee yoo ibsan. Kanneen inni gargaaraa jiru keessaa haadholii ulfa ta'an, daa'imman akkasumas maanguddootni torbaatama ta'an jiru jedhan. Namootni biroo dubbisne keessumaa bakkeewwan waraanni jabaa adeemsifameefi waraanni Ertiraa ture jechuunis Qollaa Tanbeen Ambaasaanaytii, Maayi Qinaxaal fi idaagaa Arbii jedhaman ''beela hamaatu jira'' jechuun dubbatan. Sababa kanaan namoonni meeshaa mana keessaa, faaya, akkasumas mana isaanii dabalatee kan gurguran jiru jechuun ibsu. Daalataan, barsiisonni akkasumas haakimonni miindaa hin fudhanne akka hin jirreefi hojjettoonni mootummaa kadhachuu eegalan akka jiran himu. Gabaasonni UN kaaba lixa, bahaa, akkasumas godinoota giddugala Tigraayitti hanqinni soorataa akka jiru mul'isu. Biiroon Qonnaa fi Misoomaa Baadiyyaa Tigraay naanicha keessa baatilee sagalii oliif mindaan kan hin kafalamiiniif ""hojjettoonni mootummaa kuma 220 ol rakkoo keessa jiru"" jechuun ibsee ture. Baatilee muraasa dura BBCn kan dubbise barsiisaan yuunivarsiitii Maqalee muummee fayyaa tokko hojjettoonni Yuunivarsiitichaa 7000 ta'an wagga tokkoof mindaa waan hin arganneef haala rakkisaa keessa akka jiran himee ture. Mootummaan federaalaa barsiisota yunivarsiitichaa yunivarsiitiwwan kaanitti ramaduufi warra Maqaleetti hafan garuu karaatti gargaaruu danda'u akka hin jirre ibse. Hospitaala Ayidar inni keessa hojjetu keessa ammoo hojjettoonni 3000 ta'an ofii beela'aa dhukkubsataa gargaaruuf gara hospitaalaa dhufu jedhe. Geejjibni waan hin jirreefi hedduun waan miilaan deemaniif gariin karaatti akka kufan dubbata namni kun. ""Nuti dhaabbata mootummaa federaalaa jalatti bullu taanullee, mootummaan federaalaa bajata nuuf erguu hin dandeenye,"" jechuun komata. TVn Tigraay hogganaa biiroo hawaasummaa naannichaa Obbo Mulugeetaa Dabaalqawu waabeffachuun akka gabaasetti, ""yeroo dhiyootti gargaarsi yoo hin dhaqqabne uummatni Tigraay walakkaan dhumuu mala"" jechuun akeekkachiise. ""Uggurri jabaataa waan deemeef, baduuf fiixeerra jirra. Uggurri kun A.L.I hanga Eebla dhuftuu yoo itti fufe, uummatni Tigraay walakkaan ni dhuma. Ammayyuu namoonni hedduun hanqina qorichaan du'aa jiru. ''Maatii isaaniif wantoota bu'uuraa dhiyeessuu waan hin dandeenyeef hedduun ammoo of ajjeesaa akka jiran gabaasaaleen nu gahaa jiru,"" jedhan Obbo Mulugeetaan. Wayita mootummaan federaalaa baatilee jahaaf Tigraay qabatee turetti magaalota gurguddoo naannichaa keessatti tajaajiloonni akka baankii, bilbilaa fi intarneetii hojii eegalanii kan turan yoo ta'u, fnciltoonni Maqalee deebisanii qabachuu booda deebi'ee bade. Ergasii tajaajilli faayinaansiis waan adda citeef jecha hanqinni maallaqaa guddaan mudatee jira. Gatiin meeshaalee bu'uuraa dachaa oliin akka dabale jiraattonni BBCn dubbise ni himu. Naannichi toora dhiyeessii elektiriikii Itoophiyaa irraa waan adda citee jiruuf, tajaajila elektiriikii idilee fi adda hin citne argachaa hin jiru. Namoonni hedduun sababa kanaan duungoo fayyadamaa kan jiran yoo ta'u, duungoon tokkittiin duraan birrii sadiin bitan amma birrii 30 akka ta'e jiraattonni ni himu. Naannicha keessatti maallaqni hedduun abbootii qabeenyaa dhuunfaa fi daldaltoota muraasa harka akka jiruu fi karaa seeraan alaa meeshaaleen daldalaa gara naannichaa seenuu fi daddabarsi maallaqaa dabaleera jedha Amaanu'eel. Torban darbe miidiyaa naannichaa ibsa kan kennan Dura Taa'aan TPLF Dabratsiyoon Gabramikaa'el (PhD) daldaltoota meeshaalee bu'uuraa irratti gatii akka malee dabalan komatan. ""Haala rakkisaa kana keessatti nan sooroma jedhanii yaaduun yakkadha,"" jedhan. ""Uggurri nurra jiru ulfaataadha. Rakkoo keessa jirra. Rakkoo hawaasummaa guddaatu jira,"" jechuun Dr Dabratsiyoon kan dubbatan. Itti dabaluunis yeroo yeroon lakkoofsi namoota naannolee Amaaraa, Affaar fi Lixa Tigraay irraa garas baqatanii dabalaa akka jiru dubbatan. Jiraataan Tigraay sababa hojiitiin gara naannolee kaanii socho'uuf carraa argate tokko akka jedhutti ammoo namoonni hedduun gara naannolee ollaa baqataa jiru. ""...keessaahuu Kibba Tigraay, Raayyaa Qobboo fi karaa Affaar gara jiddugaleessa Itoophiyaan kan godaanan danuudha. Karaa Raayyaa Allaamaaxaa namoonni hedduun Tigraay keessaa bahaa jiru. Faddaaltotaaf maallaqa kafalanii bahu,"" jechuun himan. Hammi gargaarsa gara naannoo Tigraay seenu xiqqaa ta'uufi sunuu waraana adeemaa jiruun waan gufatuuf gaaga'amni hamaan akka uumamee jiru dhaabbileen gargaarsaa idil-addunyaa ni himu. Sagantaan Nyaataa Addunyaa (WFP) akka jedhutti Tigraay keessa qofa namoonni miliyoona 4.6 jechuunis namoota 5 keessaa afur gargaarsa midhaan nyaataa eeggatu. Haadholiin ulfaa fi hoosisan hedduun haala rakkisaa keessa akka jiranis dhaabbatichi dabalee hima. Mootummaan federaalaa akkasumas finciltoonni Tigraay akkaataa gargaarsi namoomaa gahaan ittiin dhaqqabu haala akka mijeessan irra deddeebiin gaafataa ture WFPn. Mootummaan federaalaafi finciltoonni Tigraay gargaarsi namoomaa akka hin dhaqqabne dhorkuu ilaalchisee quba walitti qabu. Dhaabbanni Biyyoota Gamtoomanii (UN) gabaasa baaseen daa'imman kuma 454 hanqina nyaataan miidhamuu, isaan keessaa daa'imman kuma 115 hanqina nyaataa hamaan akka miidhaman ibseera. Itti dabaluunis haadholiin ulfaa kuma 120 ta'an akkasumas ijoolleen umuriin isaanii ganna shanii gadi ta'e kuma 25 ta'an hanqina nyaataan miidhamaniiru jedhe. WFPn akka jedhutti uummata Tigraay keessaa dhibbeentaa 83 nyaata fixatee kadhaaf kan saaxilame yoo ta'u, guyyaatti al tokko qofa nyaata argachaa jira. Dhaabbileen gargaarsa namoomaa rakkoon biraa gargaarsa danqaa akka jiru himatan hanqina boba'aati. Waraanni Kaaba Itoophiyaa kun ariitiin dhaabbatee gargaarsi namoomaa barbaadamu danqaa malee akka dhaqqabu hawaasni idil-addunyaa yaamicha gochaa turullee, bu'aan qabatamaatti mul'ate hin jiru. Mariin yeroo gara garaatti qaamolee lamaan jidduutti akka eegalame gabaafamee tures bu'aa waan buuse hin fakkaatu. Torbee yaa'ii waliigalaa jalqabaa kan godhate paartiin Badhaadhinaa rakkoo naannoo Tigraay keessa jiru furuuf karaa nagaa jiru mara akka fayyadamuu ibseera. Tarkaanfiin qabatamaatti fudhatamuuf jiru maal akka ta'e garuu wanti ifatti himame hin jiru."	https://www.bbc.com/afaanoromoo/oduu-60768020
health	Namichi onneen booyyee galfameef 1988 keessa albeen nama waraanee ture	Namichi adunyaa irratti yeroo jalqabaaf tajaajila baqaqsanii yaaluun onneen booyyeef galfameef yeroo tokko namicha tokko albeen si'a torba waraanuun akka inni laamsha'u taasiseera, jechuuun maatiin miidhamtootaa himan. Deevid Beenet 57, bara 1988 keessa nama Edwaardi Shuumaker jedhamu waraanuun himanni irratti banamee akka ture obboleettiin miidhamaa kanaa Radio 4 Todaaytti himeteetti. Leeslii Shumaker Doownii obboleessi ishee waggoota kurnanii oliif rakkoo yaalaa miidhama irra gahe irraa kan ka'e bara 2007 du'aan boqate jette. Beenet nama tajaajilli baqasanii yaaluu jalqabaa akkasii argachuun hin malleef ture jette. Gareen yaala kana kenneef garuu rikardiin yakkaa namani tokko kanaan dura qabu akka yaalii hin kennineef waan nu godhu miti jedhan. Haleellaa inni dhaqqabsiise bara 1988 yeroo haati manaa isaa gudeeda dargaggoo Shumaker nama ganna 22 tahe irra osoo teessuu arge akka tahe Leesliin himteetti. Inaaffaa gguddaa irraa kan ka'e Beeneet dargaggoo kan ture Shuumaker si'a torba dugda isaa keessa waraane. Kana irraa kan ka'es Beeneet meeshaa dhokataa sagalee hin qabne qabate jedhamee himatamuun hidhaa waggaa 10 irratti murame. Leesliin waa'ee Deevid Benet tajaajila baqaqsanii yaaluu argachuu ilaalchisee namni tokko iyyuu ana hin qunnamne jette. Oduu kana yeroo intalli ishee ergaa gabaabaa barreesituuf akka dhageesse himte. Intalli koo lammataas yeruma sana ergaa gabaabaa naaf barreesite. Aayyoo, namni kun isa eessumakoo Ed waraanedha. Oduu kana dubbiseen aare, onneetu galfameef,'' jettee akka barresiteef himte. Beeneet tajaajila yaalii sa'a torba fudhateen kanaan booda bayyaannachaa jira. Onnee biraa galchuufiin carraa tokkittii isa du'a oolchuuf jiru ture. Garuu ammas yeroo hammamiif akka jiraachuu danda'u waan beekamu hin qabu. Tahus Leesliin namicha kanaaf kun hin maluuf ture jette. ''Beeneetiin dubbii ijoo tibbanaa taasisan, akka gootaa fi nama jalqabaa adunyaatti isa agarsiisan. Garuu inni waanuma akkasiiyyuu miti,'' jette. Beeneet oso hin taane hakiimonni tajaajilicha kennan hunduu alata argachu qabu jedheen yaada,'' jette. Obboleessikoo miidhaa irraan gaheef waggoota 19f rakkatee, maatiin koo hunduu waliin rakkate,'' jette Leeslii Doownii. Hakiimonni ammoo kun dirqama hospitaala ykn buufata fayyaati. Nama tajaajilicha barbaadee dhufe akkaataa dhukkuba isaan tajaajila lubbuu oolchuu kennuun dirqama isaaniiti,'' jedhe qondaalotni Gidduugala Medikaalaa Yuunvarsiitii Meeriilaandi.	https://www.bbc.com/afaanoromoo/oduu-59983083
entertainment	Ayyaana Masqalaa: Daamaraaf muka akkamiitu filatamaa?	"Oromoon Birraan bari'ee ayyaanota waggaa gara garaa kabajatu keessaa tokko Daamaraafi Masqaladha. Daamaraan Fulbaana keessa jala-bultii ayyaana Gubaa ykn Masqalaafi Irreecha Birraa irratti kabajama. Masqalii hordoftoota amantaa Kiristaanaa biratti achi-dhuftee amantaa qabaatus, Oromoota biratti ammoo bifa adda addaatiin kabajama. Oromoon ayyaana Masqalaa kana ayyaanota waggaa kaanirraa addatti hoo'isee kabaja. ''Masqalli Mootii ayyaanaati!'' jedhama. Ayyaanni Damaraafi Masqalaa kuni kutaalee Oromiyaa adda addaatti sirnoota ittiin kabajamu garagaraa qaba. Nutis haala ayyaanni kun itti kabajamu ilaaluuf haala Oromoonni Salaalee jala bultiirraa kaasee ittiin qophaa'aniifi Wallagga Bahaatti akkamiin akka kabajamu baruuf jaarrolee naannichaa dubbisneerra. Ayyaanichi jala bultiirraa kaasee guyyoota lamaaf sagantaalee adda addaa kan qabu yoo ta'u, guyyootni lamaanuu tartiiba mataa isaanii akka qaban maanguddoon dubbsinee kunniin ni himu. Shawaa Kaabaa Aanaa Kuyyuu irraa kan dubbifne maanguddoon Obbo Amdee Abarraa, Ayyaanni Masqalaa hawwiidhaan kan eegamu ta'iiwwan aadaa hedduu kan ofkeessaa qabudha jedhu. Daamaraan Oromoo biratti dhimmoota dudhaafi falaasama uumaafi uumamaa jabduu of keessaa qaba kan jedhan ammoo Abbaa Gadaa Dassaaleny Fayyisaa Sooriiti - Godina Wallagga Bahaa irraa. Keessattuu hawaasa baadiyyaa biratti yeroo ce'umsa waqtii Gannaatii gara ifa Birraatti taasifamu waan ta'eef bakka guddaa qaba jedhu. Abaaboon daddaraaree, fooliin Birraa urgaa'ee akaakuun dhangaa lafaa gahes nama hawwachuu jalqaba. Dargaggeessis: Daamaraa muree si boraasisa, Ishee dheengaddaa aayyoo keetti himee si gorraassisa jechuun weedduu Birraa weeddisuu yeroo itti jalqaban jedhu maanguddoon kun. Shamarranis: Aadaan daraartee Birraan bariitee, Yeroon kan keenya taatee... jechuudhaan gareedhaan Balattii sirbuu kan jalqaban guyyaa Daamaraa irraa kaasee akka ta'e ibsu Abbaan Gadaa Dassaaleny. Jalabultiin Ayyaana Masqalaa Fulbaana 16 guyyaa xomborri itti ibsamu Daamaraa jedhamuun beekamudha. Guyyaa kana muka Daamaraan ittiin ijaaramutu ganamaan qopheeffama jedhu Obbo Amdeen. ""Mukti Daamaraa kuni laaftoo, birbirraa, mukarbaa yookan baargamoo ta'uu danda'a. Mukti kuni qaqallaadha. Isa dura garuu muka 'Jabaa' jedhamutu qophaa'a,"" jedhan. Akka maanguddoon Salaalee kuni jedhanitti Jabaan muka furdaa kan Laaftoo irraa gabaabsamee muramee guyyaa xombora ibsaa kanaaf qophaa'udha. ""Mukti kuni Gurcuudha. Garuu muka jiidhaadha malee gogaan hin qophaa'u. Jabaan kuni galgala bakka Xombora ibsan sanatti qarqara kaa'amee boba'a"" jedhan. Jiraataan aanaa Dagam Obbo Bahaaruu Dastaa akka jedhanitti ammoo Jabaan muka Laaftoo kan galgala bakka abiddi qabatu keessa kaa'amee Xomborri irraa qabsiifatamu jedhan. Mukti jabaan kuni jiidhaa waan ta'ee fi galgala boba'ee waan hin dhumneef jechas gaafa Masqalaa ganama dubartoonni akka sunsumaatti itti fayyadamanii irratti marqaan marqama jedhan. Daamaraan akkuma akka naannootti muka mukarraa adda ta'an filachuun walitti qabanii kan ittiin mana keessatti daamaran [qoraan gogaafi muka jiidhaa walirra tuuluun bobeeffatan], akkasumas  balbala irra dhaabanii ammoo ibsatanidha jedhu Abbaa Gadaa Dassaaleny Fayyisaa. Daamaraaf mukti haaraa kanneen kaanirraa adda ta'e ni jira kan jedhan Aab Dassaaleny, baddeessaa, makkaannisa, laaftoofi nafuroon keessatti argamu. Garuu namuu akka ayyaana isaatti ilaalee muka oomiillee itti ni dabalatas jedhu. Tokkoon mukaa Daamaraaf filatamanii hiika mataa isaanii qabu kan jedhan Abbaan Gadaa Dassaaleny, fakkeenyaaf laaftoon ibidda ho'isa, ibiddas ni bulcha waan ta'eef filatama jedhu. Nafuroonis akkasuma ibddii isaan diban hin dhaamu akka isaan himanitti. ''Akaakuu mukaa jiidhaafi gogaan guyyaa Daamaraa manaafi balbala ho'isuun kun jireenyi keenya waggaa guutuu kan itti ho'e yaa ta'u ergaa jedhu qaba,"" jechuun maaliif akka Daamaranillee ibsan. Jiraataan biroo godinicharraa BBCn dubbise Obbo Malkaamuun qoraaniifi muka jiiraa mana keessatti bobeeffatamuun alatti mukti jiidhaa Daamaraaf lagaa muraman manatti hirkifamu jedhu. Abbaa Gadaa Dassaalenyis ta'e Obbo Malkaamuun gaafa Daamaraa namni dhangaa/midhaan lafaa ga'e qofaa kan akka ancootee, raafuu, buqqee/dabaaqulafi asheeta boqqolloo nyaata jedhu. Daamaraan galgala mana keessatti qoraan gogaafi muka jiiraan bobeeffatamee asheeta ibiddicharratti waaddachuun akaakuun dhangaas irra naqamee nyaatama jedhan. Yeroo lafti gara bariitti dhiyaatu ammoo ibsaatu ibsama. Ibsaa kana miseensi maatii hunduu ibsii balbala kanatti ibsamurratti argamanii 'Iyookoo daraari' jedhanii sirbaa ibsatu, jedha. Muka  mana keessatti ittiin aamaramuun  mukkeen jiidhoon balbalatti hordomuun dhaabaman ykn manatti hirkifaman lakkoofsi isaanii ergaa qaba akka maanguddoon kun ibsanitti taanaan. ""Fakkeenyaaf, mana nama barana bultoo ijaarratee tokko duratti muka sadiiti dhaabbata ykn hirkifameetu daamarama. Adadumaan waggaa itti aanu, shan, toorba, sagal, jedhaa deema."" Namoonni tokko tokko muka daamaraa kana balbala dhaabbachuun daamaran kana midhaan gaasa'e ykn sirriitti margee ija harkisu keessa geessanii dhaabu. ""Midhaan ulfoodha; akkuma namaa midhaan kabaja waan qabuuf mukti daamaraa keessa dhaabbama. Akkasumas, iji hamaa midhaan sana ilaalus akka muka sana ilaaluu danda'a."" Daamaraa ayyaana hawataa kan taasisu dhangaa haaraa lafaa gahe nyaachuufi daamaranii ibsuu qofaa osoo hin taane carraa maatiifi firoonni ittiwalga'anii gammadanidhas jechuun bakka ayyaanni kun hawaasa keessatti qabu ibsan. Jala-bultii ayyaana Masqalaa galgala isaa akka aadaa Oromoota Salaaleetti dhuunfaa dhuunfaadhaan qe'ee ofiitti hin ibsamu. Ollaan walitti yaa'ee bakka tokkotti xombora ibsee sagantaa jala bultii kana waliin kabaju. ""Dura Daamaraa guyyaa qopheeffatan sana bakka ollaan hundi itti walgahu (Afdaarii) jedhamuun beekamutti. Dhiironni muka Daamaraa lama lama qabatanii bakkicha bifa geengootiin dhaabu. Sana booda itti naanna'anii eebbifatu,"" jedhan Obbo Amdeen. 'Iyyookaa, Iyyookaa, kan baranaan nu geesse, Iyyookaa Iyyookaaa, kan bara dhuufutinis nugahi,' jedhanii daamaraatti naanna'anii eebbifatu. Ayyaana Masqalaa irratti nyaanni fi dhugaatiin hedduutu qophaa'a. Isa kanaafis dubartoonni ji'a tokko dursanii qophii jalqabu jedhan haati siinqee aanaa Dagam Aadde Abarruu Tolasaa. ""Daabboon, booknis ni qophaa'a. Caccabsaa fi akaayiin garbuu, nuugiin tumamee ayyaana Daamaraa galgalaa kanaaf qopheessina. Dubartoonni sagantaa kanaaf ji'a tokko dursanii qophaa'u,"" jedhan. Guyyaa Masqalaa ganamas marqaa malee nyaanni biraa jalqaba hin nyaatamu. Dubartoonni ganama ka'anii marqaa garbuu irraa qophaa'e hojjetanii maatii nyaachisu jedhan. Ayyaanni Masqalaa kuni namaaf qofa osoo hin taane, looniifis akka guyyaa ayyaanaatti ilaalama Oromoota Salaalee biratti. Sababni isaas guyyaa Masqalaa kana loon bakka duriitti hin bobbaafaman. Kaloo haaraa takkaa dheedamee hin beekne gaafas tikfamu. Masqala namnis beelladnis qixxuma quufa jechuudha. Iyyoolee...., daraaree.... Masqala baalii yoon sirbe maalii... Masqalan sirba maaltu na jibba... Ayyaana waggaa ayyaantuuti arga. Iyyoolee...., daraaree.... jechuun iyyooshee, dareekoo jechuun walitti yaa'uun akka sirbamullee yaadataniiru Abbaan Gadaa kun. Akkaataan Daamaraan Oromoo biratti ittiin kabajamu naannoo naannootti garaa garummaa qabaatus jala bultiin hanga baatii tokkotti dhiironniifi shamarran ni sirbu. Sirboota kana keessaa Iyyoolee, Iyyaasee kan yeroo Masqalaa addatti sirbamudha. Yerooo baayyee sirboonni tibba ayyaana kanaa ittiin nama amansiisuufi maalalchiifachuuf dhiiraafi shamarraaniin gurmuudhaan ta'anii manarra deemanii sirbamus jira. Sirbi akka Goobee/Do'ee jedhamus yeroo jala-bultii Daamaraa/Masqalaa kan sirbamudha. Itti-aansuun wayita waqtiin Irreecha Birraa gahu ammoo sirbi ergaa hedduufi yeedaloo mimmiidhagaa qaban akka Kaa'oo fardaa bahanii sirbamus jira jedhu. Ayyaanni Masqalaa yeroo ganni darbee biraan bari'u waan ta'eef Qeerrooniifi Qarreeen yeroo itti gammadanii ayyaaneffatan waan ta'eef sirbaan miira isaanii ibsatu akka Obbo Mokonnin BBC Afaan Oromootti himanitti."	https://www.bbc.com/afaanoromoo/oduu-58679605
health	Covid-19: Baayidan namoonni 500,000 ol du'uu ilaalchisee alaabaan gad-bu'ee akka mirmifamu ajajan	Pirezidantiin Ameerikaa Joo Baayidan yeroo biyyattiitti sababii covid-19'n namoonni 500,000 du’anitti haasaa uummataaf taasisan. Lammiileen Ameerikaa miiliyoona 28.1 vaayirasichaan qabamaniiru. Lakkoofsa vaayirasichaan qabamanis ta'e du'aniin biyyoota keessaa kan Ameerikaatti qixxaatu hin jiru. ‘’Akka uummataatti dhumni keenya suukaneessaa akkasii akka tahu hin feenu, gaddaan hadooduu diduu qabna, ‘’ jedhan. Pireezidantii fi itti-aantuu pireezidaantii, abbaa warraa fi haadha warraa isaanii waliin waayit haawus fuulduratti sirna callisaan yaadannoo taasisuufi dungoo ibsuu raawwataniiru. Ameerikaatti namoonni miiliyoona 28.1 tahan vaayirasii kanaan qabamaniiru kunis lakkoofsa guddaa addunyaa kanaati. ‘’Har’a Ameerikaanota hunda namoota du’aan dhabne akka yaadattan nan gaafadha,’’ jechuun lammiileen dhukkubicharraa akka of eegan dhaaman. Baayidan alaabaan dhaabota mootummaa federaalaarratti fannifaman hundi akka gad-bu’anii mirmirfaman ajajan. Lammiileen Ameerikaa sababa covid-19 du’an kan yeroo Waraana Addunyaa Tokkoffaa, Waraana Addunyaa Lammataa fi Waraana Veetinaam caalu jedhan. Namooti 500,071 ''du’aniiru-dhugumaan ulfaataafi kan onnee namaa cabsu,'' dha jedhan. ‘’Namoonni lammiilee Ameerikaa idilee yeroo isaaniin jedhan dhageenya, garuu dhimmi isaaniin idilee isaan godhu hin jiru, namoonni dhabne nuuf iddoo guddaa qabu. Dhaloota darbaniiru, Ameerikaatti dhalatan ykn Ameerikaatti godaanan,’’ jedhan. ‘’Baayyeen isaanii lubbuun isaanii kan darbes asumatti,’’ jechuun seenaa ofiisaanii haadha isaaniif intalasaanii balaa konkolaataan bara 1972tti dhabuufi ilmisaanii tokko kaansariin du’uu yaadatan. Haala dhukkuba kanaa to’achuurratti karaan Baayidan hordofan kan Donaald Tiraampirraa adda. Tiraamp vaayirasii balaafamaa tahe kanayyuu shakkaa kan turan yoo tahu, maaskii uffachuus oduu siyaasaa godhanii turan. Baayidan waajira galuun guyyaa tokkoon dura gaafa Amajji 19, lammiilee Ameerikaa 400,000 du’aniif sagantaa qopheessanii ture.	https://www.bbc.com/afaanoromoo/oduu-56165255
entertainment	Lil Bub: Adurreen intarneeta gubbaarratti hordoftoota hedduu horatte duute	Lil Bub, adurreen intarneeta gubbaa baay'ee beekamte umrii 8'tti duute. Abbaan Adurree kanaa, Maayik Biridaaviskii, du'a ishee hordoftoota isheef miidiyaa hawaasummaa Inistaagiraama irratti ibseera. Lil Bub walumaa gala Fesbuukiifi Inistaagiraama irratti hordoftoota miiliyoona 5.5 qabdi. Adurreen kuni adurree kaanirraa ija isheenis ta'e arraba isheetin adda dha. Gatamtee kan argamte yoo ta'u dinkii taate dhalatte. Kanaafuu, akka adurree kaani osoo hin guddatin adurreedhuma xinnannuu taate hafte. Obbo Biridaaviskii akka jedhanitti adurreen kuni bineeldota gargaarsa fedhanif hanga yoonaa dolaara 700,000 ol walitti qabde. Rakkoo fayyaa biraallee qabdi. Obbo Biridaaviskiin Lil Bub lafaa ergamte booda kan guddifate yoo ta'u rakkoon fayyaa ishee dhaqqabus jireenya gammachuu jiraatte jechuun ibsa. Boodarra beekkamtii horattee saganta televijinii Ameerikaa irratti dhihaachu eegalte. Gargaarsa gara agaraa kan argatte yoo ta'u shoowi Yuutubirraa qabdi, dokimanrariin kutaa hedduu qabus Maqaa hiratte jennana abbaan adurree kanaa maqaa isheetin gargaarsa walitti qabun adurree kaan gargaarsa fedhan akka argatan taasise. Du'u ishee dura dhukkuba kafeen dhukkubsachaa kan turte yoo ta'u waan itti jirtu hordoftoota ishee miiliyona 2.4'f barressa ture. Biridaaviskiin gaafa Wiixataatti akka beeksisetti taanaan adurreen kuni akkuma rafteen Dilbata ganama duute argamte. Du'uu ishee inistaagiraama irratti erga ibsee booda namni kuma 58 ol yaada jalatti kenneera, hedduunis qoodaniiru. Fesbuukii gubbaa hordoftoota miiliyoona 3 ol kan qabdu yoo ta'u kanneen gadda isaanii ibsatan kjeessaa kanneen gargaarsa bineldotaa keessa hojjetaniifi gargaarsa ishee biraa argatan keess ajiru.	https://www.bbc.com/afaanoromoo/oduu-50640507
entertainment	‘Namoonni ogummaa ittiin miiliyeenara ta’amu’ barsiisan ofiin sooreyyiidhaa?	Tibba kana keessa kan gorsuufi lallabaan baayyateera. Miidiyaalee gurguddaa hanaga miidiyaalee hawaasaatti, kitaabooleedhaa hanga waltajjiiwwaniitti kan gorsa kennu baayyeedha. Ergaan namoota kanneenii irra caalaan walfakkaata. Innis ‘baabuurri badhaadhinaa dhiyaattee jirti itti dhiyaadhaa’ kan jedhudha. Gama biraatiin wagga waggaan kumaatamni yunivarsitiiwwan irraa eebbifamuun hojii dhabu. Isaanis namoota ‘hojii uumaa’ jechuun lalabaniin simatamu. Hojii rakkina meeqaan argame ‘dhiisaa bahaa’ jedhu. Har’uma hogganaa mataa keessanii ta’aa jechuun dadamaqsu. Haala jireenya akka simbiraa afaan keessaa afaaniitti ta’e Kanaan ‘yoo qusattan dhiheenyatti miliiniyeera taatu’ jechuun lallabu. Kitaaboleen onnachiisan jireenya geeddaruu? Lallabiwwan waltajji ni badhaadhomsuu? Tokko tokkoo ‘eeyyeen nutu ragaadha’ yoo jedhan dhagahamu. Kaan ammoo jireenyi kitaaboota onnachiisaniin geeddaru yoo jiraate kan barreesitootaafi kan warra lallabanii qofadha jechuun qoosu. Mee namoota gama lamaaninii muxannoo qaban waliin dhimmicharratti yaada haa kaafnu. Dr Warotaawu: ‘‘jireenya lammiilee Itoophiyaa miiliyoona tokkoo geedaruuf hojjataan jira.’’ Innis Quunnamtii diinagdee idil-addunyaatiin maastarsii qabu. Hojii isaanii garuu sammuu namootaa badhaadhiinaan wal simsiisuudha. Dargaggoota gara abbaa qabeenyummaatti geessuudha. Sammuu nama kamiituu leenjiisuun gara milkaa’inaafi badhaadhinaatti geessuun ni danda’ama jedhanii amanu. Akkuma eebbifamaniin Insitituutii Karoora Magaalootaatti mindeeffaman. Booda ammoo Yunivarsitii Yunitiitti barsiisaa ta’an. ‘‘Guyyaa tokkoo taateen jireenya koo geeddare umamee’’ jedhu Dr Warotaawu. Yeroo isaas baatii Hagayya ALI bara 1992 ta’u kaasu. Guyyicha leenjiidhaaf yunivarsitichaatti ergaman. Leenjiiftoonnis kan biyya Gaanaa irraa dhufan turan. Jidduugalli leenjichaas ‘Interpraayiz Itoophiyaa’ jedhama. Erga leenjiicha xumuraniin booda jijjiramni ilaalchaa akka isaan keessatti umamee dubbatu. ‘‘Battaluma sanattin bilisumaa koo labse. Isaan boodas gonkumaa deebii’ee hin mindoofne’’ jedhu. Mindeefamanii hojjachuu waan isin nufisiiseefii laata? Jedhamanii kan gaafataman Dr Warataawu, ‘‘Lakkii, battala sanatti abjuun jiraadhuf waanan argadheefiidha,’’ jedhan. Waa’ee abjuu jiraatanii kan gaafatama oggeessi kunis, ‘‘leenjiisuufi badhaadhoota Itoophiyaadhaf uumuudha.’’ Kunis shakkii tokko malee akka milkaa’u kaasuun ‘‘Badhaadhoo miiliyoona tokko Itoophiyaaf ni uumna’’ jedhan. Kana  wagga 20 booda, ALI Hagayya 2023tti akka milkaa’u dubbatu. Kanas kan jedhan amantaa guutuun ta’u ciminni yaadasaanii ni hima. Ofii leenjii cimaa akkamii yoo ta’eedha kan jijjirama kana argamsiisuu? ‘‘… Leenjii sana booda ofiikoon bilisa baase. Abjuu koof amanamaa akkan ta’u, qabeenyaakoo ilaalcha koo akka ta’e, taatee waanan amanu hojjachaa akkan jiraadhu na taasise ture.’’ Jireenyi Dr Warataawu leenjii tokkichaan erga geeddaramee kan warra kaanii maaliif hin geedaramne laata? Naatinaa’eel Faantaa: ‘‘Leenjiin onnachiisuu (motivational) liqiidhaan gammaduudha’’ Oggeessi kun tarii maqaa daldalaa ‘Natina’el Memory’ jedhamun beekama. Wallakkeessa jireenyasaas leenjii xin-sammuu irratti dabarse. Naatinaa’el keessattuu ogummaa waa yaadachusaatiin, baroota 90moota keessaa buufata TV biyyaaleessaa irratti dhiyaachuun namoota ajaa’ibsiisaa ture. Isaan boodas kallattiin gara haasaa onnachiisuu (motivation) taasisuutti ce’e. Walumaagalattis waggoota 21 darban keessatti namoota kumaan lakka’amiif leenjii kenneera. Haasaa isaa onnachiisoo dhaggeeffachuufis baayyeen haalaan sagantasaa eeggatu ture. Innis, ‘‘…Gumii guutuun raasa ture,’’ jechuun yeroo sana yaadata. Amma garuu faallaa sanaa haasawwan onnachisan hin deeggaru. Siriiyyuu yaad-rimeen kun hin hojjatu jedha. “Baroota kanneeniin booda wantin mirkanneeffadhe tokko yoo jiraate, jireenya namootaa geeddaruuf karaa sirriin isa miti,’’ jedha. Maaliif? Daandii sirriin hoo kam? Waggoota kanneen keessatti qorachuun bira gaheera kan jedhe akkasiin BBCtti hime. Kitaaboleen of gargaarsaa, lallabiiwwan ni danda’amaafi kaan walumaagalatti indastirii of aangeessuu (self-development) keessatti ramadamu. Kunis Ameerikaatti  tibba tokkootti indastirii muziqaatti aanuun damee doolaara miiliyoonoota sochoosu ture. Kitaaboota onnachisoo barreessuun kan haalaan maqaan ka’aa ture keessaa nama Chaarlis Haanaal jedhaman. ‘‘…Booda keessa garuu waldaan kitaaboota kanneen walitti qabuun gubde’’ jedha Naatinaa’eel. Booda irra ammoo Abirhaam Maasiloow, ‘‘Sammuun namaa leenjiifamuu eenyumtu waan barbaade ta’u danda’a’’ jechuun ka’e. Yaadni kunis suuta suutaan ammoo afurri ni danda’amaa kunneenis waajjiraalee bira darbuun waldaalee keessa seenuun, boqonnaa Kitaaba Qulqulluutiin deeggaramuun lallabdootaan himamuu eegale. Kanaanis hedduun waldaalee dhiphisuun of qabuu tokko malee qabeenyaasaanii lallabdoota kanneeniif kennuu eegalan. Waldaalee keessatti qofaa osoo hin taane karaa TVnis barsiisuu itti fufan. Haala akkasitiin 80mootaafi 90mota keessa indastiriin onnachiisu kun baayyee dagaage. Warreen kitaaba akkasii barreessanis koppiiwwan miliyonotaan gurguratan. Naatinaa’eel haala bara sana ture yoo yaadatuu, ‘‘kutaa keessatti muziiqaan ‘I believe I can fly’ jedhamu saaqamuun namoonni abdiin yoo bohan argeera’’ jedha. Kanaaf ‘‘gammachuu liiqii’’ kan jedhuun. Kitaabooleen dhimma kanarratti barreeffamanis haaluma kitaaboota mata dureewwan biraatti gara Afaan Amaariffatti hiikamaniiru. Gabaa Itoophiyaa keessatti kitaabooleen mata dureewwan gara biraa irratti barraa’an koppii kuma sadii darbuun akka guddaatti yoo ilaalamu, kanneen dhimma onnachiisummaa kanarratti barraa’an garuu yeroo gabaabaa keessatti koppii kuma 20 fi 30tu maxxanfama ture. Amma amma garuu kitaaboonni kunneen lallabaafi haasaa waltajjiitiin bakka bu’aa jiru. Ofii kanas ta’e sana, onnachiisuun akka Naatinaa’el jedhutti ‘‘gammachuu liiqiiti’’ immoo ykn akka Dr Wulataawu jedhan, daandiiwwan namoota gara sadarkaa olaanaa qaqabsiisaniidha? Sababii leenjii Yunivarsitii Yuniitiin daandiin kan saaqameef Dr Warataawu, isaan booda kitaaboolee dhimmicharratti barraa’an adamsanii dubbisu eegalan. Wayita ijoollee turanitti kan maatiin yaadu ilmisaanii mindeeffamee hojii argachuun mindaa akka argatu kan jedhu ture. Bara 1992 keessaa kitaabni dubbisees kan ‘Think and Grow Rich’ jedhu akka ture dubbatu. Isaan booda kitaaba sana fakkaatan adamsanii bitachu eegalan. ‘‘Waggoota 6 leenjii sana booda turan keessatti ture ofiikoo akka haaraatti kanan of hojjadhe,’’ jedhu. Sammuun nama tokkoo ijoollummaa kaasee yaada garaa garaa keessummeessa. Jidduugalaanis guyyaatti yaadanwwan kuma 60 ol akka keessummeesu himama. Isaan keessa irra caalaan gaabbii fi abdii ykn waa’ee kaleessaafi boruti. Sammuun namaa bakka tokkotti kan tasgabbaa’e osoo hin taanee kan darbe ykn waa’e gara fulduraa yaada. Kanaaf, nama tasgabbaa’aa ykn qalbii qabu argachuun rakkisaadha kan jedhu Naatinaa’el. Nama qalbii hin qabne jechuun maal jechuudha? Haasawwan onnachisan yoo dhagahamuutti ykn dubbifamuutti miiraan kaka’umsaa keessa namoota galcha. Adeemsa kana keessattis namootarraa barachuu, jaalala dubbisuu cimaa keessa galuu, ofitti amanummaa itti uumuu ni danda’a. Bu’aa haasawwan onnichiisanii keessa tokko namoota gara disipiliinii cimaatti geessee jira,’’ jedha Naatinaa’el. Rakkoonsaa onnachisuun mataansaa araada ta’u danda’a jedha. Kan hojiin hojjatamu yaada rime onnachiisuu irratti yoo ta’e, hirkataa isaa ta’un hin hafu. Kanaaf araada jedha. Naatinaa’eel yaadni onnachiisuu kun hanga tokko bu’aa qabaatulleen rakkoo cimaa qabaachu kaasa. Innis ‘‘Gammachuu liiqii umuusaati’’ jedha. Fakkeenyaaf ‘‘gara fuulduraatti konkolaataa akkasii, mana akkasii, gaa’ila akkasii yoon qabaadhe gammadaan ta’a…’’ kan jettu yoo ta’ee dabare gammachuu keessa jirta jechuudha jechuun ibsa. Namoonni kaka’uun booda mukaa’u keessa kan seenan mataansaa waan gammachu ofiisaanii hin taanee keessa turaniifiidha jedhan Naatinaa’el. Ameerikaatti namoonni waa’ee badhaadhiinaa barsiisan hedduun ofiin badhaadhaniiru. Koppii kitaaboleessaanii miiliyoonaan gurgurataniiru. Namootas kakkaasaniiru. Kun ammoo biyya keenyaatti baayyee hin mul’atu. Namoonni waa’ee badhaadhinaa barsiisan kan ofiisaaniitiifu itti beekan fakkatan jiru. Dr Warataawu garuu dhimma kanarratti, namoota hunda haala walfakkaataan ilaaluun sirrii akka hin taane kaasu. Kanneen muuxannoofi mudannoo jireenyaasniirra ka’un barsiisan jiru. Kaan ammoo ummata walitti qabuun muxannoo jireenyaa tokko malee kan ummata irratti diraamaa hojjatanis jiru jedhu. Kanaafu rakkoon leenjiicha irraa osoo hin taane liinjiiftoota irraayi jedhu. “Fakkeenyaaf kan na leenjiisan waan yaaddee hunda bira akkasumaan ni qaqabda naan hin jennee. Milkaa’inaaf gatii olaanaan baasu jiraachus na barbsiisaniiru,’’ jedhu. ''Namni kutannoo qabaannaan wanti hin hojjannee homtu hin jiru. Fakkeenyaaf, namni tokko sa'aatii 8'f biiroo hojjattee, sa'aatii 8 biraa baajaajjii yoo oofe rakkiinsaa maali hanga jijjiramuuf kutannoo qabaateetti.'' Dhuguma namoonni waa'ee badhaadhiinaa fi qabeenyaa barsiisan ofiin qabeenyaa hin qabanii? ''Lakkii kun dogogora. Leenjiisaan Hayilee maaliif ofii hin fiigne isa leenjiisaa jedhamaa? Beekaan waan beekuun yoo barsiisee gahaadha.'' Dr Worotaawu, ''Ani miliiyoonara ta'eera, kitaaba yeroo 20 maxxanfame qaba. Kan biraa ammoo yeroo 12 kan maxxanfameen qaba. Aksiiyoonii baankii Hibrati keessaa miiliyoona 6.6 qaba. Mana kireessu qaba, Yutube maallaqa argamsiisuu eegale qaba,'' jedhan. Kanaafu, ''ilma namaatiif qabeenyaa guddaan ilaalcha isaati. Sammuu keenyatti haalaan fayyadamu qafaatu barbaachisa. ''Ani leenjii sana osoo hin argannee ta'e amma soorama bahee daamaa osoon taphadhu na agarta turte. Waanan leenjiicha argadheef abjuu waggaa 30tiin qaba.''	https://www.bbc.com/afaanoromoo/articles/cw0ppp6z6w0o
entertainment	Turiizimii hawaa: Dureessi Jaappaan 'michuu jireenyaa' na waliin gara ji'aa imaltun fedha jedhe	"Dureesssi abbaa biiliyenaraa Yusaakuu Maa'eezaawaa michuu jireenyaa dubartii ana faana imala Space X jedhamuun gara ji'aa adeemtun barbaada jedhe. Namni beekamaa faashinii, umuriin isaa ganna 44 gara ji'aatti balali'uuf nama ogummaa hawaa keessa hin jirre isa jalqabaati. Imalli kun bara 2023 kan karoorfame yoo tahu 1972 asitti gara ji'aatti deemuun isa jalqabaati. Yusaakuu Maa'eezaawaa imala gara sanatti taasisu kana dubartii adda taate waliin dabarsuun fedha jedheera. Abbaan qabeenyaa dhihoo kana jaalalleesaa taatuu Ayaamee Gooriikii waliin kan adda bahe yoo tahu, dubartoonnii imalichaaf akka iyyata galfataniif gaafateera, kana malees, 'sirna jaalallee filachuus' marsariitii isaa irratti akka taasisu dubbata. ""Amma qofummaafi qullaa tahuun natti dhagahamaa waan jiruuf, waanin yaadu tokko yoo jiraate dubartii tokko jaalchuun itti fufuu dha,"" jechuun barreesseera Yusaakuun ""Michuu jireenyaan barbaada, gara fuulduraatti jaalalafi nagaa keenya hawaa irraa gara addunyaatti waliin erguu kanin danda'u,"" jedha. Marsariitiin dureessa kanaa haalaafi sagantaa iyyata baatii sadiif turu baaseera. Ulaagichi namni iyyata galfatu kan hin heerumne, ganna 20 ol, yaada gaarii kan qabduufi gara hawaa deemuu kan feetu jedh. Guyyaa dhumaa iyyata kana Amajjii 17 yoo tahu dureessichi immoo eenyun akka filatan baatii dhuma Bitootessaa irratti beeksisu. Baatii darbe waan Tiwiitara isaa irratti barreesse  namoota qooddatan 100 akka feete filachuun maallaqa Jaappaan-yeenii miiliyoona 100 akka badhaasu kakatee ture. ''Kana irratti hirmaachuuf na hordofuu fi isan Tiwiitara irratti barreesse deebistanii qooduu dha,'' jedhee ture. Dureessi Jaappaan kun daldalaa uffataa online Zozo jedhamu kan qabu yoo tahu galiin isaa kanumarraa kan argamu dha. Horii dhuunfaa doolaara biiliyoon sadii akka qabu kan tilmaamamu yoo tahu aartii irratti qarshii baayyee baasa. Gatiin inni tikeetii imala isaaf bitu hangam akka tahe ifa hin taane. Danuu akka tahuu malu garuu himamaati jira., Garee artistootaa isa waliin fudhatee akka deemus dubbateera."	https://www.bbc.com/afaanoromoo/oduu-51088050
politics	Ameerikaatti ajjeechaan poolisootarra gahu %59n dabale - FBI	"Bara 2021 keessa Ameerikaa keessatti lakkoofsi poolisoota ajjeefamanii dhibba keessaa harka 59n dabaluufi guutummaa biyyattii keessatti ammoo yakkawwan gara-jabinaan raawwataman heddummaachuu daarektarri Biiroo Qorannoo Federaalaa (FBI) dubbate. Daarektarri FBI Kiristoofer Reey turtii sagantaa 60 Miniitis waliin taasiseen, bara darbe keessa qofa miseensonni poolisii 73 ta'an hojii isaanii idileerra osoo jiranii ajjeefamaniiru jechuun ibse. Bara 2019 irraa kaasee ammoo Ameerikaa keessatti ajjeechaa poolisii gara-jabinaan raawwataman hedduu dabalaa dhufuu isaa ragaaleen ni mul'isu. Kiristoofer Reey wanti akkanaa kun fudhatama kan hin qabneefi hanga barbaachisu xiyyeeffannoo argachaa akka hin jirre ibseera. Kun yeroo shallagamu guyyaa 5 keessatti poolisiin tokko ni ajjeefama jechuudha jedhe. Gama biraan ammoo Ameerikaa keessatti waggaa waggaatiin namoonni kuma tokko ta'an poolisootan kan ajjeefaman yoo ta'u, ajjeechaawwan hedduun isaanii osoo himannillee irratti hin banamiin kanneen hafanidha. Akka daarektarichi jedhutti, ajjeechaa poolisoonni namoota irratti raawwatan kana hordofee bifa haaloo bahuutiin ajjeechaan gara-jabinaan poolisoota irratti raawwatamus dabalaa dhufeera. ""Miseensonni poolisii hedduun kan ajjeefaman hojii ta'eef yeroo socho'aa jiranitti haleellaan tasaa irratti raawwatamee ykn ammoo yeroo naannawaa caqasaaf bahanittidha,"" jedha. ""Sababa uffata dambii uffataniif qofa irratti xiyyeeffatamuu hin qabu."" Akka odeeffannoo dhaabbanni 'The Fraternal Order of Police (FOP)' jedhamu ji'a Onkoloolessa keessa baasetti, bara 2021 haleellaawwan tasaa 103 poolisoota irratti raawatameera. Baruma kana keessa poolisoonni 130 ta'an rasaasaan kan rukkutaman yoo ta'u, kanumaan walqabatee 30 kan ta'an ammoo lubbuun isaanii darbeera. Lakkoofsa FBI bara 2020 baase akka kaa'utti ammoo ajjeechaan poolisootaa bara 2019 keessa dhibba keessaa harka 29n kan guddate yoo ta'u, erga bara 1960oota keessaatii as lokkoofsa guddaadha jedhameera. Weerara Koronaavaayirasii hordofee ammoo haleellaawwan raawwataman akka dabalan dubbata daarektarri FBI kun. ""Lakkoofsi ijoollee ol-adeemoo yakkawwan gara jabinaa raawwatan guyyaa guyyaan dabalaa jira. Kun kan baay'ee nama yaaddessudha. Yeroo jiruun gara bakka duraan turetti deebiyuu jalqabutti daandiiwwan irratti haleellaawwan bal'inaan argaa jirra."" 'The Fraternal Order of Police (FOP)' irraa odeeffannoo argameen bara 2022 keessa qofa miseensonni poolisii 17 itti dhukaafamee lubbuun isaanii darbeera. Ji'a Amajjii darbellee miseensonni poolisii Niiw Yoork lama dhukaasa irratti banameen lubbuun isaanii darbuun ni yaadatama."	https://www.bbc.com/afaanoromoo/oduu-61226079
health	Covid: Namchi akkayyaa du'uuf jiraniif oksijiinii miidiyaa hawaasaan gaafate himatame	Poolisiin Indiyaa namticha fuula tiwitaraa isaa fayyadamuun akkayyaa isaa du'aa jiraniif oksijiinii argachuuuf barreesse himate. Qondaalli poolisii bulchiinsa Utaar Piraadesh nama maqaansaa Shaashaank Yaadaav jedhamu ''kaayyoo sodaa umuutiin oduu hir'ina oksijinii tamsaase,'' jechuun himate. Mr Yaadaav ergaa tiwitara isaa keessatti osooma waa'ee covid hin dubbatin tarii hidhaa bu'uu danda'a ta'a. Bulchiinsi Utaar Piraadesh eddoowwan garmalee covid hubaman keessaa tokko. Dureen ministira Yogii Adityaanaat, bulchinsicha keessatti haala balaa covid tureef xiyyeeffannaa hinkennine jedhamun komatamu. Jalqaba torban kanaatti, Mr Adityaanaat namni odeeffannoo fi holola facaasu kamuu qabeenyaansaa ni fudhatama jedhanii ture. Akkasumas hospitaaloonni bulchiinsa isaa keessatti argaman kamiyyuu hir'ina oksijiinii hin qaban jedha aanga'aan kun. Haalli jiruu kana hinhimu. Qondaaltoonni magaalaa Ameetii keessaa 'tiwitarri sobaa' nama kanaan barraa'ee namoonni kaan morummaa irratti himannaa akka dhiyeessaan taasiseera jechuun himannaa yakkaa irratti banan. ''Mr Yaadaav odeeffannoo dogongoraa facaasuuf kan barraa'eedha'' jedha qondaalli poolisii gammeessi Ameetii, Arpiit Kaapuur. Qeeqxoon garuu adeemsi kunis kan mulqama walabummaa siviilootaa fi bilisummaa dubbachu waggoota dhihoon asii kan mul'isuudha jedhu. Guyyaa Wiixataa Mr Yaadaav waggaa 26 ta'uun himame, fuula miidiyaa hawaasaa irratti silindarii oksijoon gaaffachuuf gabaabsee barreesseen taatoo Booliiwuud beekamtu Soonuu Suud tag taasise. Barreeffama kanaanis waa'ee covid akkayyaan isaa maali dhukkubsataa akka jiran hin eerre. Ergaan tiwitarii isaa kunis hiriyyaa isaa kan gaazexessituu quunnameen qodame. Ministirri Kaabineefi Miseensi paarilaamaa Ameetii Smitii Imraani ergaa tiwitaraa kanaan tag e taasifamte. Isheenis Mr Yaadaav quunnamuuf yaalii taasiisuun alatti qondaaltoota naannichaatti himte dubbicha. Erga himannaan Yadaav irratti banamee garuu isheen omaa hinjenne. Akkaayyaan Yaadaav Wiixata alkan ifatti dhiibee onneetiin du'aan boqatan. Qondaaltoonis Covid-19 hinqabamne jedhu, haata'u malee haala du'a isaarratti wanti ifa ta'e hinjiru. Covid-19 walqabate haalli jiru MM biyyattii Modii kan haalli inni ittiin to'atee irratti qeequmsi cimaan irratti ka'aa jiru irratti dhiibbaan cimaa jira. Jalqaba torban kanaatti erga motummaan tiwitarri gochaa isaa qeequu akka haqamaniif ajaja dabarse aarii kaasee ture. Bulchiinsi Uttar Piraadesh - kan ummati miliyoonni 240 keessa jiraatutti, namoonni miliyoona 1.12 Covid-19n qabamee 11,414 ammoo ittiin du'aniiru. Haata'u malee qabatamaa lafa jiruutti itti dhiyeenyaa wayita ilaalamu lakkoofsi motummaan ibsamu kun gaaffii kan kaasan ta'u. Baatii kana keessa guyyaa tokkootti, qondaaltoonni fayyaa bulchiinsa guutuutti namoonni 68 du'uu himan. Haata'u malee guyyuma sana gaazexaan tokko qondaaltoota magaalatti guddoo Luuknawu eeruun, awwaalli namoota 98 Covidn du'annii magaalatti qofaatti raawwatameera jechuun gabaase. Egaan kun waan bulchiinsa Indiyaa takkittii keessatti mudateedha.	https://www.bbc.com/afaanoromoo/oduu-56920811
health	Iraanitti yoo xinnaate namoonni 210 koronaavaayirasiitiin du'an	Iraan keessatti yoo xinnaate namoonni 210 olii koronaavaayirsaiin du'uusaanii maddeen hospitaalaa himan. Biyya Iraan keessatti namoonni koronaavaayirasiin qabaman 210 ol du'uusaanii maddeen sirna fayyaa biyyattii BBC Pershiyaatti himan. Lakkoofsi namoota vaayirasichaan miidhaman jedhamee Kamisa galgala ibsame kun kan gama mootummaan ibsamu akka caalu dubbatama Akka ragaan mootummaa ifa taasise jedhuutti lakkoofsi namoota vaayirasichaan falaamanii 388. Haa ta'u malee kana hedduun irratti walii hingalan. Namoonni hedduun dhukkuba kanaan qabamanis kanneen magaalaa guddittii Tehraan fi magaalaa Qom lafa dhukkubichi itti eegale keessa jiraataniidha. Mootummaan Iraan garuu babal'achuu vaayirasii kanaa dhoksuuf kan yaalaa jiru yoo ta'u, lakkoofsa namoota vaayirasichaan qabamanii ilaalchisuunis odeeffanno dhoksaa jira. Keessumaa erga ittaanaan Ministira Fayyaa biyyattii vaayirasichaan qabamunsaaniii dhagahameen booda naasuun biyyattii keessatti babal'achuutu himama. Haaluma babal'ina vaayirasichaa kanaan wal qabatees biyyattiin paarlaamaa 'hanga beeksiifni kennamuutti' jechuun cuftee jirti. Murteen paarlaamaa cufuu kunis erga Ministeera Fayyaa biyyattii waliin mariin taasifameen booda ta'u qondaalli paarlaamaa tokko miidiyaa biyya keessaatti himan. Dhaabbanni Fayyaa Addunyaa balaa koronaavaayirasii sadarkaa yaachisaa addunyaa olaanaarratti argama jedheera.	https://www.bbc.com/afaanoromoo/oduu-51686479
technology	T﻿iwiitara dolaara bil. 44n kan bite dureessi addunyaa Elon Mask eenyu?	"D﻿ureessi addunyaa kanaa Elon Mask doolaara Ameerikaa biiliyoona 44n miidiyaa hawaasummaa guddicha- Tiwiitarii bitee dhuunfachuu abbootiin qabeenyaa jaarmiyichaa fi miidiyaaleen gabaasan. A﻿kkuma miidiyaa hawaasummaa kana harka galfateen, ''Simbirroon bilisa baate'' jechuun irratti barreesse, waliigalteen xumuramuus akeeke. E﻿lon Mask erga tiwiitarii bitee booda hoogganaa miidiyaa hawaasummaa kanaa dabalatee qondaaltota olaanoo hedduu ari'e. T﻿iwiitariin hanga ammaa gara Elan Mask dabarfamuu ofiisaatii hin mirkaneessine, abbootiin qabeenyaa jaarmiyaa kana keessa turan garuu BBCf mirkaneessaniiru. ''Y﻿aada bilisaan ibsachuun gita kan hin qabne'' akkasumas waan isatti fakkaate hunda raawwachuun addunyaarratti falmisiisaa kan ta'e Elan Mask, akkaataa Tiwiitariin itti to'atamuu fi ittiin bulu akkaan qeeqaa ture, amma jaarmiyaa kana bituunsaa wayita dhagahamu miira walmakaatu fayyadamtootaa fi hojjettoota biraa dhagahamaa jira. E﻿lon Mask miidiyaa hawaasummaa kana dhala namaa gargaaruufi ''qaroominni addabaabayii dijiitaalaa addunyaa walootti akka ba'u'' gochuuf akka bite dubbate. Hundeessaan kubbaaniyyaa Tesla kun dhiheenya kana haasaa taasiseen, tiwiitariin ''qabeenya yeroo dheeraaf akkasumaan laamsha'ee ture, garuu dandeettii ajaa'ibaa qaba, ofii kootii fi invastaroonni kaan yeroo ammaa tiwiitariif garmalee kaffalaa jirra,"" jedhe. Erga waggoota kurnan lamaa oliin dura dirree teeknooloojii- Silicon Valley irratti ba'ee, dureessi umrii ganna 50  kun, sochii daldalaa isaatiin qalbii dhala namaa booji'eera.\n\nAfrikaa Kibbaatti kan dhalate Aab Mask, dandeettii hojii gara abbaa qabeenyummaatti isa geessu saffisaan mul'isaa ture. Obboleessa isaa waliin mana nmaootaarra deemuun hanqaaquu Faasikaa fi chokoleetii mana keessatti hojjetame gurguraa turan,  umurii isaa waggaa 12tti tapha kompiitaraa jalqabaa hojjete.\n\nIjoollummaa isaa haala akkaan rakkisaa ta'e keessatti dabarsuu, wal hiikuu maatii isaa, mana barumsaatti doorsifamaa turuu fi sababa dhukkuba Asperger jedhamuun miiraa hawaasaa dubbisuufi hubachuuf rakkachuu fi rakkoowwan hedduuf saaxilamee akka ture ibseera. Ijoollummaasaatti biyyaa ba'ee Kaanaadaa seene, achiis gara US deemuun Yunivarsiitii Pensilvaaniyaa, kolleejjii Ivy League jedhamu keessatti barnoota dinagdee fi fiiziksii barate. Haadha warraasaa jalqabaan kolleejiitti walbaran, bara 2000 walfuudhan. E﻿lon Mask akkuma barnoota fiiziksii barachuuf carraa argateen, barnootasaa adda kutee kubbaaniyyaawwan teeknooloojii lama hundeesse, kunis bara 1990oota keessa wayita ''dot com'' akkaan beekametti ture. Dhaabbati  Mosaajii marsariitii fi dhaabbati baankii onlaayinii boodarra PayPal ta'e kan  bara 2002tti eBaytti doolaara biiliyoona 1.5n gurgurame, kalaqa Elan Mask jalqabaa keessaa isaan ijoodha. M﻿ul'ata teeknooloojii hawaa keessatti hirmaachuuf qaburraa ka'uun boodarra kubbaaniyyaa rookeetii- SpaceX jedhamu hundeesseera.  Kun Nasa waliin yoo walbira qabamu gatiinsaa madaalawaa ta'uu himata. K﻿ana qofaa osoo hin taane Kubbaaniyyaa adda durummaan hoogganu- Tesla keessatti konkolataa elektirikii hojjechuun addunyaa malaalchiseera. Dhaabbileen lamaan yeroo tokko kufaatiidhaaf dhihaatanii turanis, garuu cichoominaan hojjechuun mataa olqabatanii addunyaarratti hanga beekamuutti ga'an.\n\nGaazexeessaan Kiriis Istookel-Walker jedhamu, ''Boru waan hojjechuu barbaadu maal akka ta'u gonkumaa amaneee hin beeku,'' jedha. '﻿'Inni nama miiraan bulchu, waan hudatti nama beeku,'' jedhe. B﻿arreessituun Ashlii Vance jedhamutti Elan Mask, ''nama waan hundan beeka jedhu, miiraa fi fedhiisaaf guddoo dursa kennu, garuummoo hawaasa duratti dubbachuu akka yeella'uu fi shubbisuun akka isa rakkisu,'' ibsiteetti. Elon Mask yeroo sadi gaa'ilasaa hiikeera- dubartii tokko yeroo lama,  nama badaa fi hamaa ta'uu isaa ifatti dubbata, qoricha sammuu hadoochu- Mariwaanaa gudoo akka jaallatu iftoominaan dubbata. A﻿malli badaa fi badiiwwan inni hojjetu Elan Mask fuulduratti tarkaanfachuu fi beekamuurraa hin dhorkine. F﻿orbes fi Bloomberg dureessa addunyaa jechuun isa galmeessaniiru, qabeenyi inni harkaa qabu doolaara Ameerikaa biiliyoona 250. M﻿orkattootasaa kanneen akka hundeessaa dhaabbata Amazoon Jeff Bezos doolaara biiliyoona kurna hedduun caalee argameera. Q﻿abeenyisaa hedduun kubbaaniyyaa Tesla irraa argama, kubbaaniyyaa kana keessaa dhibbeentaa 17 qooddata. Aab Mask maallaqa dijitaalaa irrattis akkaan beekamaadha, dhaabbilee xixiqqoo biroo hedduu keessaas qooda qaba, kanneen keessaa dhaabbata ujummoo hojjetu- The Boring Company fi dhaabbata teeknooloojii kompiitara- Neuralink isaan muraasa.\n\nElon Mask yeroo baayyee uffata hojiin hojjetan uffatee argama, hojii buuzinasii kan hojjetu maallaqaaf qofa akka hin taane ibsa,  dhiheenya kanammoo irra deddeebiin tiwiitarii himataa ture.\n\n""Elan dhimma tokko keessa kan seenu yoo dhimmi sun haalaan murteessaa fi faayida qabeessa ta'uu hubate qofa,'' jedha hiriyaan isaa fi invastara Tesla kan ta'e Roos Gerber. Bara 2002 lammummaa Ameerikaa kanargate Aab Mask, maqaansaa gartuu siyaasaa tokkotti akka maxxanu hin barbaadu ture, ''walakkaa Dimookiraat walakkaa Rippabilikaanota"", ''siyaasaan giddu galeessa fi walaba'' jedhee of waama . Kana jechuun falmii siyaasaa irraa of qusata jechuu akka hin taanemmoo ibseera. Siyaasa daangaa ce’ee Chaayinaa ga’e keessattis of argeera, Chaayinaan Taayiwaan keessatti ‘’Bulchiinsa Addaa hundeessuu qabdi,’’ jechuun yaada kenneera. Waraanni yukireen akkamiin furamuu akka qaburrattis yaada kenneera, garuu gameeyyiin siyaasaa addunyaa yaadasaa kuffisaniiru. US keessattis, dambii ittiin bulmaataa Kaalifoorniyaa fi gibira olaanaa komachuun gara Teksaasitti ce'e; qindeessitoota gamtaa waliin walitti bu’eera; akkasumas birraa bara 2020 keessa wayita addunyaan sababa koronaavaayirasii cufamte haala kana ""faashistii"" jechuun balaaleffate."	https://www.bbc.com/afaanoromoo/articles/cv2pd6p347lo
health	Qorattoonni Ameerikaa abdachuun umrii akka namaa dheeressu himan	"Qo'attoonni Ameerikaa namoonni egereesaanii ofitti amanamummaan abdatan(optimistic) akkaata adda ta'een umrii dheeraa waggaa 85 fi isaa ol jiraatu jedhan. Namoonni abdii qabeeyyiin kun miirasaanii salphaatti to'achuu danda'uun dhiibbaa dhiphinaan dhufurraa isaan bararaa jedhan. Qo'annoon kun namoota garee gargaraatti hirmaatan dubartoota 70,000 qo'annoo fayyaarratti jirani fi dhiirota gameeyyii 1,500 qo'annoo fayyaa irratti hirmaataa turani. Ammi abdannaa isaanii fi fayyummaan isaanii guutummaatti sakatta'ameera. Waa'een sochii qaamaa fi sooraatasaanii akkasumas, tamboo hangam akka aarsanii fi dhugaatii akka fayyadamanii fi dhiisan gaafatamaniiru. Giddugaleessaan dhiiraa fi dubartootni abdii hin kutannee  ganna 11-15 umrii dheeratu namoota abdii kutan caala jiraatan. Warrii waan gaggaarii yaadan ykn abdatan gannaa 85 fi isaa ol jiraatan. Pirof. Lewinaa Lii ogeettii wal'aansa sammuu Yunvarsiitii Boostaan qo'annicha hojjatani, ''argannoon keenyaa abdachuun umrii dheerachuuf akka fayyaduu fi dullumni yeroosaa eegee akka dhufuf fayyada''' jedhan. Haata'u malee, maaliif namoonni umrii dheeratu inni jedhu walfamisiisadha jedhan. ''Amala fayyaleessa qabachuun dhiphina gartokkeen xiqqeessaa'' jedhanii ibsan. ''Ragaan qo'annoo biraa irraa argame namooonni abdatan galmasaani kan beekanii fi ofitti amanamummaa achii qaqqabuus qabu, rakkoo furuurratis milka'oo ta'uu fi haalota nama dhiphisan keessatti miirasaani to'achuu danda'u'' jedhan. Dursaan developmental Saayikolojii Yunvarsiitii Biristol Pirof. Birus Huud sagantaa ""the science of happiness"" jedhamu eegalani turan. Qorannoon qo'atamu gaarii yaaduun bu'aa akka qabu ragaa duraan ture deeggaree jiraa jedhan. Tooftaan dhiphina irraa dandamachuu gaarii yaaduudha, kunis yaadota ta'ii jireenya keessatti nama gaddisisaan dhiisuun ta'aa'' jedhan. Dhiphinni sirna madinummaa qaamaa akka miidhuufi, abdachuun garuu namoonni dhibaman dafanii akka bayyanataniif akka fayyaduu danda'u himan. Qo'annoon hedduun akka mul'isutti, dhiphinni teelometirii (caasaa fiixee kiromoozomii)akka gabaabsuu himan. Teelometiriin seelotni akka dulloomanii fi dhibee onnee shukkaaraa fi Kaansarii wajjin qabiyyee caasaa seelii hidhata qabu ta'utu himama."	https://www.bbc.com/afaanoromoo/oduu-49479724
entertainment	Suuraa jaalallee ykn maatii ofii miidiyaa hawaasaarratti qooduun dhiibbaa qaba?	Jaarraan teeknolojii amma keessatti argamnuutti, odeeffannoo argachuun yeroo kamu caalaa baay’ee sulphate kan itti ta'eedha. Haalli ittiin namoota beeknu qunnamnu fi namoota waa’ee isaanii baruuf barbaadnus akkasumas ‘hammayyaa’eera.’ Kan dur xalayaa fi bilbilaan wal quunnamaa turre, amma galanni miidiyaa hawaasaaf haata’utii ammoo ergaan barbaadamu battalumaan bakka yaadamee qaqaba ykn ammoo argama, isayyu barbaachisu suuraa ykn sur-sagaleen dabaalame. Fakkeenyaaf, namoota beekamoo ta’anii yoo barbaadamne, maqaasaanii qofa waltajjiiwwan miidiyaalee hawaasa kan akka Instaagiraamii, Tiiktook, YouTube fi Feesbuukii irratti barreessuun barbaadu qofti gahaadha. Haaluma walfakkaatunis namoonni hedduun miidiyaa hawaasaa irratti waa’ee maatii fi jaalalleewwan isaanii barreeffamaan ykn suuraalee fi warraabbiiwwan viidiyoo isaanii yoo qoodan mul’atu. Haata’u malee namoonni sababii adda addaa kaasuudhaan gochaa kana morman jiru. Ofii suuraa ykn warraabbii sursagalee hirriyaa ykn jaalallee qooduun dhibbaa qabaataa? Fayyadamtoota miidiyaa hawaasaa, qorattootaa fi nama amantaa dhimma kanarratti dubbifnerra. Fayyadamni miidiyaa hawaasaa kanneen waa’ee jaallalleesaanii maxxansan yoo daangaa itti godhan malee haala jireenyaa fi walitti dhufeenya jaalala irratti dhiibbaa guddaa qabachuu oggeessoonni kaasan jiru. Kun ta’u yoo ta’u baate ammoo walitti dhufeenya jaalalleewwan qaban irratti dhiibbaa geessisuun waan hin ollee jetti Dr. Susaan Muriungii, Yuunivarsitii Daystartti barsiiftuu Saayikoolojii kan taate. Haaluma walfakkaatunis, miidiyaa hawaasarratti jaalallee kee maxxansuun ‘ani dadhabe koottaa’ jechuun namoota biraa afeerudha jejechuun sodaa qabu ibsate dargaggeessi fayyadamaa feesbuukii garuu maqaasaa eeruu hin barbaadne tokko. Haata’u malee yaadni kun dhugaa jirtu kan hin ibsinedha jechuun muuxannoo ofiisaanii eeruun kan mormanis hedduun. Gammadaa Olaanaa abbaan ijoollee sadii yoo ta’u, erga miidiyaa hawaasaa fayyadamuu eegale waggoota kudhan lakoofsiisu hima. Waggoota kanneen keessattis muuxannoon saa gaarii ta’u dubbata. Waltajjiiwwan miidiyaa hawaasaa hedduu akka fayyadamu kan dubbatu Gammadaan, yeroo hedduu jireenya maatiisaa wajjiin dabarsu miidiyaalee kanarratti qooda. Yeroo baay’ees suuraawwan fi viidiyoo sagantaawwanii akkasumas bashannana maatiisaa fi jaalalaa fi kbaja maatiisaaf qabu miidiyaa hawaasarratti qooda. Kana hordofee namoonni isaan jaalatanii akka fakkeennatti fudhatan jiraachuu fi kanneen isaan qeequu fi arabsanis jiraachu hima. “Hordofttoonni kenya anaa fi maatiikoo wal qixxee jaalatuu. Haatii manaakoo bakka deemtu hundatti beekkamtii qabnu kanaaf dursaa fi kabaja isheen argattu argeera.” “Miidiyaa hawaasarra jaalalaa fi kabaja guddoo arganneerra. Hordofttoonni keenya wanta nu keessa darbinee fi wanta nu keessa jiru hunda ni beekuu,” jedha. Akkasumas odeeffannoon maatii inni miidiyaa hawaasaa irratti qoodu maatii kaan keessatti dhiibbaa uumuun waldhibdee qaban akka fooyyeessaniif dhiibbaa gaarii taasisuu isaa namoonni isaatti himu kaasa. “Akka maatii isaanii ta’u qabna, akkasaaniitti wal jaalachuu qabna, akka isaanii bakka waliif kennu qabna, nu bashannansiisuu qabda, yeroo nuf kennu qabda jedhanii sirraa arguun gaafatamaa jirra namoonni jedhan jiru.” Kanaafu waan gaarii ta’e miidiyaa hawaasarratti qooduun jireenya namoota birraa keessatti dhiibbaa uumuun ni danda’ama jedheti amana. Kanaafu waan gaarii ta’e miidiyaa hawaasarratti qooduun jireenya namoota birraa keessatti dhiibbaa uumuun ni danda’ama jedheti amana. Kana yoo jedhamus namoonni hundi gochaasaatti gammadaadha jechu miti. Namoonni akkaataa inni waa’ee maatiisaa miidiyaa hawaasaa irrtti qooduuf jecha kan isa qeequunii fi arrabsan jiraachu dubbata. “Ati wa’ee jaartii keetii maxxansita. Jaartii kee nutti hin faarsini. Dhimma dhuunfaa keessanii feesbuuk irratti hin fidinaa. Of jajuuf akkas gootan jedhanii kanneen na arrabsan hedduu argineera.'' Gama biraatiinis sababa jireenya maatiisaa wajjin dabarsuun maxxansuutiin kan haadha warraasaanii wal waldhabuu itti himan jiraachus ni hima Gammadaan. Mohammed Abdallaa kan biyya Awurooppaa jiraatu. Miidiyaa hawaasaas bay'inaan fayyadamu. Ta'us garuu suuraa maatiisaa gonkumaa miidiyaa irratti hin qoodu. Miidiyaa irratti wantoota hedduu barachuu fi barsiisuun ni danda’an kan jedhu Mohammed, suuraa haadha manaa miidiyaarratti baasuun amantii Islaamaatiin kan daangeffame ta’u hima. “Ilmi dhiiraa tokko haadha manaasaa miidiyaarratti maxxansuu amantiin Islaamaa hin hayyamtu. Haata’u malee, namoonni osoo kana beekanii raawwatanan jiru, gariin ammoo osuma beeknu maxxansu. “Namoonni gariin ammoo akka waan hammayyaa’uutti fudhachuunn gochaa aadaa fi amantaasaanii keessa hin jirre hordofu. Kunis dhiibbaa mataasaa qabachuu danda’a,” jedha. Jaalaltii miidiyaa hawaasarratti qoodamu gariin soba ta’u akka danda’u himti barsiiftuun saayikooloojii Dr. Susaan Muriungii. Addunyaa amma keessa jiru kannatti, namoonni jaalala sobaan beekkamtii argachuun daldala adda addaa gaggeessaan jiraachuu dubbatti. “Addunyaa teknooloojii kana keessatti intarneetiidhaan hordoftoota gowwoomsun baay’ee salphateera. Ummannis soba kana amanee jireenyaa isaa dhiibbaa keessa galchu danda’a. Kanaafu, utuu itti hin yaadiin akka nama biraatti jiraachuu yaaluun rakkoo hamaa fida,” jetti. Gammadaa Olaanaa yaadaa Dr. Suusan kun dhugaa qabaachu himuun, inni garuu waan dhugaa hin taane miidiyaa hawaasaarratti akka hin argisiisne dubbata. “Namni waan fedhu argisiisuu fi dhiisuuf mirga qaba. Garuu ammoo sababii jaalallee biraa barbaadaniif namoonni miidiyaarratti suuraa haadha manaa isaanii hin baasne jiru. Gariin ammoo jaartiisaanii qaanfatu kanaaf hin qoodne,’’ jedha. “Garuu ammoo, namni haadha warraa ykn abbaa warraa ofiitiif jaalala hin qabu taanaan miidiyaarratti baasees dhiisees gara biraa ilaaluunsaanii waan hin ooleedha,” jedha. Suura namoota jaalatanii maxansuu fi erga jaalala eegalaniin booda barreessuun jaalala haaromsuu danda’a jetti Diirree Guyyoo. “Jaarsii kiyyaa miidiyaarratti nan baasuu taanaan waldhabu dandeenya. Maaliif yoo jette, jaalala inni naaf qabu akkasiin ibsu danda’a. “Miidiya kanarratti namoonni jaalala barbaadan hedduudha. Kanaaf yoo dafee daangaa hin kaa’amiin gaa’elli cabuun salphaa ta’a,’’ jetti.	https://www.bbc.com/afaanoromoo/articles/c4nemx8m1x7o
politics	Ashraf Ghani: Pirezidaantiin duraanii Afgaanistaan taatee yeroo itti Taaliibaaniin baqatanii akkasiin ibsan	"Pirezidaantiin Afgaan duraanii bara darbe wayita Taalibaan magaalaa guddittii biyyattii qabachuu gahaniitti biyyaa baqachuun isaanii murtee sirriidha jechuun, innis Kaabuul akka hinbarbadoofne ittisuufan jechuun himan. Taalibaan Hagayya darbee keessa erga magaalaa guddoo biyyattii Kaabuul to'ateen booda aangoo qabate. Ashraf Ghaani gaafa Hagayya 15 yoo lafaa ka'an, guyyichi Afgaanistaan keessatti guyyaa dhumaa isaanii  ta'uu isaa ''homaatuu yaadaa'' hin qaban ture. Akka deemaa jiran kan hubatanis wayita xiyyaarri Kaabuul gadhiisee bahu ta'uu Sagantaa BBC Radio 4tti himan. Yeroo sanatti biyya dhiisee baqachuutti baayyee balaaleffataman, akkaan qeeqaman. Ammaan tanas Yunaayitid Araab Imireetis keessa jiru. Aab Ghani duraan loltoonni Taaliibaan Kaabuul akka hin seenee waliigalanii akka turan kaasu. ''Garuu ammoo sa'aatii lamaan booda, kan ta'e sana hinturre.'' ''Gareewwan Taalibaan lamatu kallattiiwwan lamaan cufaa ture'' jechuun ibsuu. ''Walitti bu'insii isaan jidduutti cimunsaa ammoo magaalattii namoonni miliyoona shanii keessa jiraatan barbadeessuun badiinsii inni ummatarraan gahu olaanaa ture.'' Gorsaan nageenya biyyaaleessaa fi haatii warraa isaa Kaabulii akka bahaniif waliigaluun, gara ministeera raayyaa Ittisaatti akka isa geessaniin konkolaataa eeggataa ture. Konkolaatichi gonkumaa hindhufne. Bakka isaa hogganaan nageenya pirezidaantii ''sodaadhaan raafamaa jiru'' dhufuun Aab Ghaniin ejjannoo yoo fudhate ''hundiisaanituu ajjeeffamuu'' akka ta'e itti hime. ''Innis daqiiqaa lamaan ol naaf hin kennine'' jedhu. ''Ajajni naaf kennamees akkan magaalaa Kaabuli keessaa bahudha. Innis eekeeraan kufeera, Jalalabadis akkasuma naan jedhe. ""Eessa akka deemnu hinbarre. Erga xiyyaarrii ka'een boodan akka Afgaanii bahaa jirru ifa naaf ta'e. Kanaafu akkasii sardamaan kan ta'e ture.'' Aab Ghani erga biyyaa bahaniin booda ittaanaa pirezidaantii isaa Amrullah Saaleh kan ''qaaniidha'' jedhee dabalatee qeeqamaa turan. Akkasumas himannaan Aab Ghani maallaqa olaanaa fudhatanii biyyaa bahan jedhus ka'ee ture. Kanas inni garuu cimsee haaluun, akka qorannoon idil-addunyaa gaggeeffamuun maqaan isaa qulqullaa'uuf gaafatan. ''Ifatti ibsu kana barbaadu, maallaqa kamiyyuu biyya keessaa fudhhadhee hin baane,'' jechuun, itti dabaluunis ''haalli jireenya kiyyaa hundattuu beekamaadha. Maallaqichaan maaliin ittiin hojjadhaa?'' jedhan. Aab Ghaniin ''hobsi hawaasa addunyaa ni ture jechuun yaaduu dabalatee'' dongongorri raawwatamu ni amanu. Haata'u malee ammoo, waliigaltee Taaliibaaniifi Ameerikaa jidduutti pirezidaantii duraanii Ameerikaa Doonaald Tiraampi jalattii taasifamee eeruun, isatu taatee Hagayyaa 15f qaqabsiisee jedhan. ''Adeemsa nagaa gaggeessu dhiisuun nuti adeemsa dhiisanii bahuuti kan raawwannee'' jedhu Aab Ghani. Haalli waliigaltichi itti raawwatameetu hunda keenya ''nu haxaa'ee'' jedhan. Waliigaltee raawwatame jalattis, US waraanashee fi kan michoota shee hir'isuu kan waliigalte yoo ta'u, erga gareen milishootaa motummaa waliin mari'achuuf walii galaniin booda ammoo hidhamtoota walii jijjiruuf ture. Mariichi hojjachu hin dandeenyee ture. Bona 2021tti pirezidaantiin US joo Baayidan ammoo loltoota isaa Fulbaana 11tti baasuuf waadaa galan. Kanaan walqabatees Taalibaanoon  Afgaan guutuu weeraruun magaaloota adda adda qabachu eegalan. Dhumarrattis Aab Ghani akka jedhaniitti ''fonqolchi humnaa kan waliigaltee siyaasaa hin qabne ykn adeemsa siyaasaa kan ummanni keessatti hin himaatiin raawwatame.'' Guyaadhuma walfakkaataa Taaliibaan itti to'ateettis Aab Ghaniin Kaabuli gadhiisuun bahan. Erga yeroo sanaatii kaasees, biyyattii rakkoolee namoomaafi rakkoo diinagdee kan deeggarsa idil-addunyaa ka'usaattiin hammatee keessa darbaa jirti. Erga baatiiwwan sadan darbaniitii as, Aab Ghaniin dhimmoota muraasaa Kufaatii Kaabuliitti geessanii ilaalchisuun himannaawwan ka'an nan fudhadha jedha.  Fakkeenyaaf amantaa walitti dhufeenya idil-addunyaa waliin qabnu fa'i irratti jedhu. Haata'u malees, ''Hojiin jireenya kiyya guutuu barbadaa'eera. Dudhaawwan kiyyas diigamaniiru. Kanaafuu dogongoraan yakka raawwadheera,'' jedhan."	https://www.bbc.com/afaanoromoo/oduu-59826222
politics	Hawaasni idil-addunyaa mootummaan Itoophiyaa fi TPLF gara mariitti akka deebii'aniif dhiibbaa gochuu danda’uu??	Biyyoota gidduutti yookaan biyya tokko keessatti lolli wayita dhalatu, hawaasa idila-addunyaa jedhamuun kan beekaman biyyooti diinagdeen badhaadhanii fi dhaabbileen garaa garaa lola dhalate dhaabsisuuf gaheesaanii bahu. Haa tahu malee biyyoonni kun yeroo hunda gama kanaan hin milkaa’an. Biyyoota kanaan alattis dhaabbileen akka Biyyoota Gamtoomanii - UN fi kaanis, nagaa buusuuf itti gaafatamummaa qabu. Gamtaan Afrikaa – AU yeroo hundaa’u, galmisaa inni tokko lola ardittii keessatti mudatu Afrikaan hiikuu danda’uu kan jedhu ture. Haa tahu malee waraana waliinii kaaba Itoophiyaatti erga jalqabamee ganna lama guutuuf deemu dhaabsisuu hin dandeenye. UN, Ameerikaa fi Awurooppaa dabalatee qaamoleen kaanis, lola kana dhaabsisuuf yaalla jedhanis, callisa ji’ootaan booda waraanni irra deebiyee eegalameera. Biyyoonni Lixaa fedhiisaanii eegsisuu malee nagaa buusuuf dhimma hinqaban jedhu xiinxaltoonni tokko tokko. Gama kaaniin ammoo qaamoleen walwaraanaa jiran fedhii qabbana buusuu hin qaban taanaan, gaheen warra jaarsummaa taa’anii daanga’aadha kanneen jedhanis jiru. Hawaasni idil-addunyaa waraana Kaaba Itoophiyaa irratti ibsa baasuun alatti maal gochuu danda’a, qaamoleen kun gara mariitti akka seenan dhiibbaa gochuu danda’aa? Mootummaan federaalaa Itoophiyaa ergamaa addaa AU kan tahan Oluseeguun Obaasaanjoo adeemsa marii nagaa akka gaggeessan fedha. TPLF ammoo pireezidantiin Keeniyaa barri aangoo isaanii obba’e Uhuruu Keeniyaataan akka dursan fedha. Kana gidduutti waraanni akka haaraatti deebi’ee dhalate. Mootummaan Itoophiyaa TPLF ‘marii waan hin feeneef’ qawwee kaase jedhee himata. TPLF gamasaan mootummaatu lola bane jedhee komata. Waraanni kun irra deebiin dhalachuu hordofee biyyoonni Lixaa qaamoleen lamaaniinuu qabbaneessaa jechuun waamicha dhiyeessaa jiru. Ministirri Dhimma Alaa US Antonii Bilinkan, haala fooyya’aa ji’oota shanan turetti akka deebi’an ergaa dabarsan. Barreessaa olaanaan UN Antooniyoo Gutereez gamasaaniin, lolli deebiyuun isaa akka isaan yaaddesse himan. Yunivarsiitii Finfinneetti Gargaaraa Piroofeesaraa Qorannoo Nagaa kan tahan Yonaas Adaayyee, hawaasni idil-addunyaa gaaffiin loogii yookaan baabsuu irratti ka’a jedhu. ‘‘Falaasamni nageenyaa inni bu’uuraa yaada gaariidha. Tahus wanta qabatamaa lafarra jirus ilaaluu feesisa,’’ kan jedhan hayyuun kun, hawaasni idiladdunyaa walabummaa isaa eegaa? Hiikaa nageenyaa hubataa? jechuunis gaaffii kaasu. Yunivarsiitii United States International (USIU)tti Piroofeesara Seenaa fi Walitti Dhufeenya Idiladdunyaa kan tahan Maachaariyaa Muneenee, kanneen araarsan qaamolee lamaan gara mariitti fiduuf amanamummaa kennuu danda’uu? gaaffii jedhu kaasu. Piroofesarichi: ‘‘Gama Tigraayin waraanichi erga dhaabbatee booda yaaddoon maaltu dhufa jedhu jira. Gama mootummaan ammo TPLF irra deebiin of gurmeessuun isaa yaaddoon uume akka jiru natti mul’ata,’’ jedhu. Hayyuun lammii Keeniyaa kun akka jedhanitti, yaaddoon naannoo lola kanaan dhufuu malu waan yaaddessaa taheef, mootummaa Keeniyaa dabalatee kaanis waraanichi akka dhaabbatu fedhu. Gargaaraa Piroofeesaraa Yonaas Adaayyees yaada piroofeesarichaan waliigalu. ‘‘Itoophiyaa keessa nageenyi dhabamuu jechuun, Afrikaa Bahaattis nageenyi dhiba. Keeniyaa fi Sudaaniif akkasumas kaaniif rakkoo fidee dhufa. Kana malees fedhiin Ameerikaafi Awurooppaa naannoo kanatti qabanis ni tuqama.’’ Akka isaan jedhanitti, hawaasni idil-addunyaa hiikaa nagayaa hubateetu moo faayidaa biyyaalessaa isaatiif dursa laateera kan jedhu murteessaadha. Yonaas Addaayyee lolli kun gama Gamtaa Afrikaan furamuu qaba jedhanii amanu. ''Rakkinichi kan Afrikaa callaa miti. Garuu rakkinicha furuuf dureen biyyootaa Afrikaa fi Afrikaanonni keessa jiraachuu qabu. Kanaaf wanti bu’uuraa haala qabatamaa lafa jirutu murteessa. Waanta qabatamaan ala waa dubbachuun fedhii gara biraa agarsiisuudha.'' Pirofeesar Munenee ammoo qaamni gama lachanuun fudhatama qabu jiraachuu qaba jedhu. ''Namni araarsuuf ergame gama lamaaniinuu fudhatama hinqabu taanaan, qisaasadha. Dhumni waraana kanaa mancaatii tahuusaa namni agarsiisuu danda’u hanga argamutti waraanichi itti fufa,’’ jedhanii yaadu. ''Gamtaan Afrikaas tahe UN wabiin amanamummaa argatan akka eegamutti hin taane. Kun amma argamutti waraanni itti fufa.’’ Biyyoota aango-qabeessa tahan dabalatee dhaaboti addunyaafi ardiileen dhageettii qaban dhiibbaa gochuu yaalanillee waraanni Kaaba Itoophiyaa marsaa lammeessoo jalqabuurraa hin hafne. Haa tahu malee biyyooti ollaafi biyyooti addunyaa mootummaan federaalaafi humnoonni mariif akka taa’an dhiibbaa taasisuu danda’u jechuun yaada kennu. ''Iftoominni, wal-amanuufi looguu dhiisuun jiraannaan ni danda’ama. Daa’imman hin ajjeesiinaa, waraanni hunda keenya miidha jedhanii dubbisuu, marii’achiisuufi walitti isaan fiduu ni danda’u,’’ jedhu Dr Yoonaas Addaayee. Haa tahu malee jedhu Dr Yoonaas, ''jaarsummaaf namni deemu duraan garee tokkoof kan baabse yoo tahe rakkisaa dha,’’ jedhu. Ameerikaan mootummaan dhukaasa dhaabuu otoo hin labsiin dura karaa garagaraa dhiibbaa gochaa turuu hayyoonni kunneen dubbatu. Kanaaf fakkeenya kan tahu Ameerikaan waliigaltee daldalaa Itoophiyaan miseensa itti taate AGOA irraa haquusheeti jedhu. Yeroos mootummaan Itoophiyaa namoonni keessumaa dubartoonni 200,000 ol waraana kana wajjin hidhata hin qabne miidhamu jechuun murtoo sana mormee ture. Kana malees mootummaan Ameerikaa aangawoota Itoophiyaa, Eritiraafi akkasuma Naannoo Amaaraafi humnoota TPLF miseensa tikaa fi waraanaa tahan irratti dhorkaa viizaa kaa’ee ture. Ibsi yeroos bahe murtoon kuni loltoonni Ertiraa naannoo Tigraayii akka bahan, dhiyeessi deeggarsa namoomaa akka fooyya’u akkasumas hirmaattonni waraanaa gara mariitti akka dhufan tattaaffiin taasifame ijaa hin milkoofneefi jedha. Tumsaan piroofeesaraa, Yoonaas ''haala hin baabsineen meeshaa waraanaa dhorkuunis tahe kara garagaraan dhiibbaa tolchuu danda’u,’’ jedhu. Haa tahu malee, ''dhiibbaa kan gochuu qaban qaama isa qoccollaa taasisu irratti tahuu qaba,’’ amantii jedhu qabu. Piroofeesar Muneeneen gama isaaniin dhiibbaan taasifamu hangam jabaadha kan jedhu jiraatullee, ''qoqqobbii kaa’uun garuu jijjiirama akka hin fidne kana duras mul’ateera,’’ jedhu. ''Ertiraan qoqqobbiin garagaraa irratti kaa’amus hin jijjiiramne,'' kan jedhan piroofeesarichi,’’rakkoon mootummaa bira jira, mootummaafi uummanni immoo qoqqobbiin qixxee itti hin dhagahamu,’’ jedhu. Dhimma nagaa kan qoratan Yoonaas ammallee mariin kuni karaa Gamtaa Afrikaa kan hogganamu yoo tahe abdii jira jechuun amanu. ''Nuti yeroo barsiisnu: 'karaan gara nagaa geessu hin jiru, nagaatu ofiisaa karaadha!' jenna.'' Mariisistoonni kana akkaan hubatanii nagaan akka bu’u kan barbaadanidha? Moo faayidaa mataasaanii kabachiisuuf sirni bulchiinsaa akka geeddaramu kan fedhanidha?’’ Hayyuun kuni gama kanaan ejjennoo biyyoota kanneen akka Chaayinaa, Afrikaa Kibbaa, Noorweeyiifi Deenmaarki dinqisiifatu. Yeroo baayyee, ''hawaasni addunyaa nagaa irraa wal-dhibdee uuma,’’ jechuun kan falaman Yoonaas, ‘’Liibiyaa, Iraan, Iraaq, Afgaanistaan keessatti waggoota 20 booda waan uumame argineerra,’’ tahus qajeelummaan jiraannaan furmaatni hin dhibu jedhu. ''Fakkeenyaaf Gamtaa Afrikaa keessa ‘Paanal oof za Waayis’ waan jedhamu jira. Iddoo dhaa iddootti naanna’un araara buusa. Lolli Buruundii keessa ture akka qabbanaa’uu gumaacheera. Kaanaafi qajeelummaan jiraannaan hawaasni idila addunyaa nagaa buusuu danda’a kanin jedhu.''	https://www.bbc.com/afaanoromoo/articles/c9x1l5zze0jo
sports	Ispoortii: Olompikiin Tookiyoo istaadiyoomii cufamaa keessatti gaggeeffamuuf	"Olompiikiin bara kana Jaappaan Tookiyootti ta'uuf jiru istaandiyoomii cufaatti gaggeeffamuu akka danda'u himame. Itti-gaafatamaan Atileetiksii Addunyaa Loord Koom akka jedhaniittu, dorgommichi barana kan gaggeeffamu yoo ta'e isteediyoomii cufaa keessatti raawwatamuu danda'a. Barruun Taayiimis dorgommiiwwan atileetiksiifi paaraa olompiiksiin haqamuu danda'u jedhuulleen, itti-gaafatamaan kun garuu dorgommiiwwan kunneen kan gaggeeffaman ta'u mirkaneessaniiru. ''Osoo deeggartoonni ispoortii miiraan iyyaa dorgomicha jaalalaan hordofanii namatti tola ture. Garuu dorgommichi cufaatti gaggeefamuus namoonni nu hubatu jedheen amana,'' jedhan Itti-gaafatamaan kun. ,Itti-gaafatamaan olompikii bara 2010tti Landaniitti gaggeeffamee hoggananii turan, dorgommicha haquun ''furmaata nama baasuu miti'' jechuun ibsan. Dorgommicha yeroo gara biraatti dabarsuun ammoo dorgommiiwwan Paarsiin kan 2024, Los Anjalas 2028tti gaggeeffamuuf jiran irratti dhiibbaa akka taasisu dabaluun himan. Olompikiin Tookoyoo bara darbee ni gaggeeffama jedhamee ture sababii weerarichaatiin waggaan harkifatee gara bara kanaatti ce'eera. Haata'u malee, Jaappaan dabalatee biyyoota biraa keessatti weerarichi deebiiee ka'aa jiraachuunsaa dorgommicha gaaffii keessa galcheera. Taayimsi torban darbee miseensa paartii biyya bulchuu tokkoo eeruun akka gabaaseetti, dorgommcihi haqamuu akka danda'u himeera. Erga gabaasichi baheen booda ammoo qopheessitoonni Tookiyyoo 2020 MM Jaappaan Yushondee Suugaa '""Dorgommicha gaggeessuuf kutannee kaaneera,"" jechuusaanii dubbatan. Olompiikiin Tookiyaa yeroodhuma qabameefiitti kan gaggeeffamu ta'usaa kan dubbate mootummaan Jaappaan, gabaasa Taayimisi dorgommichi akka haqamu ilaalchisee gabaasee kufiseera. Bulchaan Tookiyoo Yurookoo Kooyikee Taayimsi irratti komii akka dhiyyeessan dubbatan. Haata'u malee, Olompikiin Tookiyoo yeroo qabameefiitti gaggeefamuu dhiisu danda'a kan jedhan Taayimsi qofaa miti. Gaaffiiwwan wal fakkaatan kallattii adda addaatiin ka'aaniiru. Dorgommichi akkuma jedhameetti kan gaggeeffamu yoo ta'e, Olompikiin Adooleessa 23, Paaraa Olompikiin ammoo Hagayya 24 jalqabamu. Itti-gaafatamaan Tookiyoo 2020 Tiishiiroo Muutoo akka jedhanitti, vaayirasichaaf talaalliin argamuunsaa dorgommichi akka gaggeeffamuuf jajjabeesseera. ''Talaalliin Ameerikaafi Awurooppaatti bal'inaan erga gaheen booda yaaddoon hinjiraatu. Kun qofti gahaadha jechuu baannuulleen, abdii keenya guddaan talaaliichi raabsamuusaati,'' jedhan. Ittigaafatamaa Atileetiksii Addunyaa Loordi Koomis yaada walfakkaataa kenaaniiru. ""Haala bara darbe irra barana wayya. Dorgommichi ganaa ji'a jahatu hafa. Hanga sanatti talaalli bal'inaan kennama,'' jechuun ibsan."	https://www.bbc.com/afaanoromoo/oduu-55778168
health	Ofii koleeraan maali, attamiin namarraa namatti darba?	Dhibeen koleeraa tibbana Itoophiyaa bakkeewwan garaa garaatti mul'achuusaatiin wal qabatee jiraattoonni yaaddoo keessa galaa jiru. Naannoolee biyyattii kan akka Oromiyaa, Amhaaraa, Tigraayiifi Somaalee akkasumas magaalota Finfinnee fi Dirre Dhawaa dabalaee namoonni 614 ta'an koleeraan qabamusaanii Inistitiyuutiin Fayyaa Uummata Itoophiyaa tibbana ibseera. Hanga ammaattis namoonni lama dhukkubichaan lubbuu dhabunsaanii himameera. Rakkinu yaachisaa ta'aa dhufe kana maqsuuf jecha, biyyattii nannoolee koleeraaf irra caalaa saaxilamoodha jedhamaniitti talaallii koleeraa kan afaanii kennamu kennuu eegalusaa Ministirri Fayyaa Dr Amiir Amaan karaa ergaa tiwitaraatiin ibsaniiru. Itoophiyaan ammaan dura dhukkuba maqaan hin waamtu ture. Gabaasa fayyaa dhiyaatu keessatti haqqee fi garaa kaasaa jedhamee gabaafamaa ture. Dhiyeenya kana dhukkubicha maqaadhuma isaatiin gabaasuuf kan aanga'oonni Itoophiyaa waliigalan. Koleeraan baakteeriyaa vibiroo koleeraa jedhamuun dhufu yoo ta'u, yeroo baay'ee nyaata yookiin bishaan faalameen akka darbu himama. Kana malees hanqina qulqullina dhunfaa fi naannoo, mana fincaanitiin alatti qulqullaa'uu, akkasumas mana fincaaniitti haalaan fayyadamu dhabuu akka ta'e, ragaan Inistitiyutii Fayyaa Ummata Itoophiyaa ni mul'isa. Koleraan namaa dhukkubsataarra gara nama fayyaa qabutti haalawwan garaa garaatiin darba. Karaawwan ittiin namarraa gara namaatti darbuun keessaa tokkoo karaa bishaan lagaa, burqiituu, kan ujjummoo ykn bishaan roobaa vaayirasii dhukkubichaatiin faalameen darbu danda'a. Sababoota dhukkuba kanaa gurguddaan: • Nyaata fi bishaan faalame • Harka sirriitti osoo hin dhiiqatiin soorachuu ykn nyaata bircheessu • Soorata vaayirasii dhukkubichaan faalame soorachuu, • Hirrina yookiin dhabamuu asiidii 'hypochlorhydria yookiin achlorhydria' kan garaa keenyaa keessatti argamu. • Nama kooleeraan qabame waliin of eegannoo malee quunnamtii taasisuu, • Foon dheedhii nyaachu, • Fuduraa fi kuduraa dhedhii nyaachuu (kan dheedhiin nyaataman hin dabaltu) Maloota ittisaa: • Qulqullinna ofii fi naannoo eeggachuu • Bishaan qulqullu dhuguu • Nyaata haalan bilchaate nyaachu • Fuduraalee quunchiisuun nyaachuu danda'amu qofa nyaachu. Mallattoowwan dhukkubbicha: • Baasiisuufi haqqisuu • Gogiinsa garaa • Of wallaaluu Walumaagalattis, wayiita mallattoonni dhukkubichaa isinitti dhagahame atattamaan gara mana yaalaa dhaquun ammo yeroon wallansa akka argattaniif isiin gargaara.	https://www.bbc.com/afaanoromoo/oduu-48689844
politics	Tuutni Gadaa Karrayyuu sirna haxaarrii gaggeesse, gumaa morme	"Tuutni Gadaa Karrayyuu ji'a sadii dura ajjeechaa miseensota Gadaa Michillee qaamolee nageenyaa mootummaan irratti raawwateen walqabatee sirna haxaarrii (qulqulleessuu) fi falannaa gaggeessuun adeemsa gumaa baasuu qaama mootummaan yaalamaa jiru fudhatama dhabsiisan. Godina Shawaa Bahaa Fantaalleetti tuutni Gadaa Karrayyuu afran hafan Gadaa Meelbaa, Gadaa Birmajjii, Gadaa Halchiisaa fi Gadaa Roobalee bakka misoonsonni Gaadaa Michillee itti jilachaa turanii fi humnoota mootummaan irraa qabamanitti Sanbata Xiqqaarraa eegalee sirna falannaa gaggeessaa jiru. Abbaa Bokkuu (Abbaa Duulaa) dabalatee miseensonni Gadaa Michillee jilarra turan 31 ta'an erga humnoota nageenyaa mootummaan butamanii achi keessaa ammoo 14 ajjeefamanii booda guyyaa dhibbaffaan isaas sirna maxxaarriifi falannaa kana waliin raawwatameera. Dhalataan Karrayyuu sirna falannaa kana irratti qaamaan argaman Obbo Lalisaa Barchoo sirni falannaa (haxaarrii jedhamu) bakka ajjeechaan kun itti raawwate, bakka Abootiin Gadaa fi miseensonni Gadaa biroon jila itti gaggeessaa turanii irraa qabaman, bakka jalqaba irraa godaanan kan Bokkuu Magarsaa jedhamuufi bakka bokkuu itti biqilfatan kan mootommaa Kaarraa jedhamu qulqulleessuun (haxaarrii) raawwatamee jedhan. ''Yoo Gadaan kun hin qulqulloofne Gadaan Michillee boruus bakka jila itti qopheessuufi qubatu waan ta'eef hin qulqulloofne jedhamee amanama'' kan jedhan Obbo Lalisaan, ''Yaa waaqa hooda kana nutti hin deebisiin jedhee, waayee kana lammata hin dubbannu cufneerra jedhee qulqulleessa,'' jedhan. Seenaa Gadaa Karrayyuu keessatti muudannoo mudatee hin beekne sun ammas deebi'ee akka hin raawwanne kadhannaanis Dilbata galgala halkan guutuu raawwatamaa bulee jedhan Obbo Lalisaan. ''Halkan guutuu kadhaatu ture. Ganama bariin ammoo Waaqatti kufuutu ture. Karaa aduun bahutti garagalee namni hunduu daa'imni, jaarsi, jaartiin osoo hin hafiin gara fuula Waaqaatti deebi'anii si'a torba hin kufu. Deebi'anii kara aduun lixxutti si'a torba kufan. Kana jechuun torban ulfinaa waan jedhamutu jira, kunis kan Gadaa keenya kanatti dhufe hooddanneerra, falanneerra nutti hin deebisin jechuuf.'' Sirna kana irratti Abbootiin Gadaa tuuta Gadaa Karrayyuu shananuu argamanii falataniiru jedhan. Qaalluu Gadaa Karrayyuu akka ta'an kan himan Awee Qubbii Qaalluu adeemsa falannaa kana yoo himan, ""erga dachiin haxaaramee booda halkan ibaadaa guddoorra bullee'' jedhan. Kormi saddeet ta'u falannaa(kadhaa rabbiitiif) qalameera kan jedhan Aabba Aween, uummata hedduu yaa'ee kadhaan Rabbii ammallee itti fufa jiraa jechuun Wiixata ganama BBC'tti himan. Sirna haxaarriifi falannaa kana cinaatti guyyaa dhibbaffaa miseensonni Gadaa Michillee itti ajjeefaman kan yaadatame yeroo ta'u, ''ajjeechaafi gaddi kun karrayyuu qofa osoo hin taane gadda Oromoo hundaa waan ta'eef waggaa waggaan Oromoon waliin akka yaadannu yaadachiifna'' jedha obbo Lalisaan. ''Guyyaa tuutni Abbooti Gadaa Gadaa Michillee Jumlaan itti ajjeefaman waan ta'eef ummatni Oromoon hunduu bara baraan yeroo yaadanno akka nu cinaa dhaabatu gaafanna.'' Dilbata kaleessaa bakka taateen sun itti raawwatetti yaadannoodhaaf bilqiltuun Odaa fi Ejersaa dhaabameera. Akka Gadaa Karrayyuutti Abbaan Gadaa kan naannichatti Abbaa Bokkuu jedhamuun yaamamu yoo du'e, miseensa maatii keessaa obbolessa ykn ilmi akka bakka bu'uun durumaa waan beekamuuf abbaan Gadaa eenyu akka ta'e ni beekama, filannoos hin barbaaduu jedhan Obbo Awee fi Obbo Lalisaan. Sirna falannaa (haxaarrii) kana irrattis miseensota guutuu Gadaa Michillee dhumaniif yaadannoo fi hoodni amma qaqqabe akka hin deebine ibaadaa godhamuun alattii yaadni Gadaa michillee haaromsuu ykn filachuu adeemsifame jedhu sirrii mitii jedhan. ''Miseensi Gadaa maatiin isaanii ni jira. Wanti haaraan bakka buuftu hin jiru obboleessa isa du'eetu bakka bu'a. Obboleessi yoo Gadaa keessatti hin hirmaatiinillee itti dabalama. Yoo obboleessi hin jiraanne ilmatu bakka bu'a. Bakka biraatii Abbaan Gadaa ni filatama. Gadaa Karrayyuu keessatti garuu kaleessa Rabbiin filee nuuf kaaye. Warruma Abbaa Gadaa duraaniitu itti fufa,'' jedhan Obbo Awee Qubbii. Obbo Lalisaniis akkuma Obbo Awee Gadaa Karrayyuu ''ajjeechaa sukkaneessaan qalbiin cabee gadde, malee Gadaan isaa hin kufne, hin diigamne,'' jedha. ''Gadaa Michillee keessatti mataa sirnichaatu dhume waan ta'eef yeroo ji'oota muraasa darbaniif sirni Gadaa gaggeeffamaa hin turre. Kana jechuun Gadaan ammaan booda kufteetti, Gadaa ammaan booda baddeetti eenyutu Gadaa kana gaggeessa kan jedhu yaaddoo namatti hin ta'u.'' Abbaan Gadaa Kadiiroo Hawaasa du'uus obboleessi isaa Gadaa Hawaasa Abbaa Gadaa ta'ee itti fufa kan jedhan Lalisaan, inni biyya ormaa waan jiruuf qaamaan dhufee yeroo Gadaa hafte hin gaggeessu yoo ta'e ilmi Kadiiroo umriin xiqqaa ta'uus Abbaa Gadaa(Abbaa Bokkuu) ta'ee nama Boruu Mi'eessoo jedhamuun gargaaraamaa itti fufaa jedhan. Ajjeechaa miseensota Gadaa Michillee raawwatameen walqabatee ragaaleen hedduun aanga'ootni mootumaa sadaarkaa adda addaarra jiran hirmaataniiru jedhu bahaa kan jiru ta'us, mootummaan naannoo Oromiyaa hanga ammaa poolisoonni lama to'annoo jala ooluu ibseera. Dabalataan jaarsolii biyyaa Karrayyuu irraa akka iyyaafannetti ammoo mootummaan dubbiin ajjeechaa kun karaa sirna gumaa akka raawwatamee furmaata argatu tattaafachaa jira. Obbo Awee Qubbii ''Abbaa Gadaa, qaalluu, bokkuu ajjeesanii gumaa wanti jedhu hin jiruu'' jedhanii, ''akka aadaatti wanti ta'uu danda'u sirna araaraa waggaa waggaan raawwatamu irra jiraatu ta'uus, [qaamni ajjeechaa kana nurratti] raawwate kun kana hin beeku.  Yeroo sirna kana nu wajjin dalagu hin qabu, nuttillee hin barbaannu,'' jedhan. Jaarsoliin biyyaa filatamanii adeemsa gumaan keessattii hirmaachaa jiran irraa odeeffannoo argataniin doorsisaan sirni gumaa kun akka raawwatamu dhiibbaan godhamaa akka jirullee dubbatan. Kunis yakka dabalataa ta'uu komatan. Obbo Lalisaanis gama isaaniin yaaliiwwan hedduun maallaqa hanga ta'e gara heerrega baankii miseensota maatiin jalaa ajjefamee erguu dhimmicha xumuruuf yaalamaa jiraaachuu dubbatu. Qaamonni barbaadaman ajjeechaa kana raawwataniifi raawwachiisan seeratti hin dhiyaannee kan jedhu namni kun, ''dhimmi Abbootii Gadaa deebi'ee ajandaa akka hin taane dhugaa Abootii Gadaa, dhugaa Karrayyuudhaa, dhugaa Oromoo maallaqaan dhoksuuf yaalaa jiru,'' jedhan."	https://www.bbc.com/afaanoromoo/oduu-60736135
sports	Saayikiliin Olompikiif dorgomuu irraa saayikiliin gara saamicha baankiitti dargaggoo ce'e	Toom Justiis dhalataa Chikaagoo, Libertiiviilidha. Namni kun abjuu atleetii saayikilii olompikii ta’uu isaa dhiisee, saayikiliin baankii saamedha. Ijoollummaatti Toom, umurii ganna 13 irraa eegalee saayikilii akka gaariitti oofa ture. Yeroo sanarraa eegalee, Toom jireenya isaa saayikilii oofuutti kennee, sababa dandeettiin isaa gaarii ta’eef kolleejii irraa yeroo eebbifamu, gartuu olompikii US waliin shaakaluu eegale. Fiilmii Ta’us garuu fedhii guddaa hin qabu, waggootii ja’aaf turtii inni koolleejii keessatti dabarse jalala inni fiilmii irraa qabu waliin walitti bu’e. Kesssumaayyuu filmii bara 1994 Reality Bites jedhamu kan seenaa nama hawaasa irraa komii qabuu fi hojii tokkorra tokkotti darbuu himu jaallata ture. “Irra daddeebiin ilaaluunkoo, ilaalchakoo geeddare jedheen yaada,” jedha Toom. Tasa, atleetii Olompikii ta’uun hojii bayyee ta’ee itti mul’atee, isa dhiisee Chikaagootti deebi’e.  Jireenyi akka Toom yaade hin taane. Milkaa’inaa fi waan kaka’umsa qabu fedhe. Garuu jireenya suuta galma ga’uuf hojjechuun argamu hin feene. Kanarra abjuu haaraa horate, fiilmiin biraa ammoo si’eessaa ta’efi. Fiilmii waa’ee samichaan baay'ee ilaaluun booda, Toom diraamaa TV irratti ilaalu gara yakka dhugaatti geeddare. Saamicha baankii jalqabaa Baankii jalqabaa isaa  kan saame Onkololeessa 23, bara 1998, yoo ta’u saayikilii isaa saffisaan ofee miliqe. Waggaa tokko booda baankii kan biraa saame, achiis kan biraa, achiis kan biraa – yeroo hunda meeshaa waraanaa malee saama ture. Saamicha kan gaggeesse isa ta’uu mala jechuun , Toom maallaqa saame bakka kosiitti gate ykn ammoo waraqaan maree naannoolee warri hiyyeeyyii keessa jiraatan kaa’e. Qorannoo FBI Akka filmiitti jiraachuun rakkoo fi miidhaa ofii isaa qabatee dhufa. Utuu Toom hin beekiin, FBI yakka saamichaa baankii hin furamne jidduu hidhata jiru walitti qabsiisu eegalani. Maqaa masoo “The Choirboy” jedhu kennaniifi. Yeroo kaka’umsaa dhugaa malee, akka maatii isaa qaaneessaa jiru yemmuu hubate, addunyaan Toom jijjiguu eegale. “Toom miidha akkamii akka geessisaa jiru hin yaadne, sodaa hojjettoonni baankii keessa seenaan ykn bu’aa yakka isaa hin hubanne. Qoricha sammuu hadoochu Gammachuu inni yeroo tokkottii yakka dhoksaan raawwatuu badaa dhufa ammas deebi’ee kaayyoo dhabe. Yeroo sana qoricha sammuu hadoochu, kookeenii fayyadamuu eegale. Sinsinniin kookeeniis yemmuu badaa deemu, gara qoricha sammuu hadoochu hammaataa biraa kiraak jedhamutti darbe. Utuu hin turiin maallaqa saamicha isaa irra argatu qoricha sammuu hadoochu bitaachuu irratti baasuu eegale. Carraan dhumuu Bitootessa 2002, saamicha isaa 26ffaa irratti, carroomuun Toom jalaa dhumuu eegale. Yeroo saayikilii isaa oofu poolisiin dhaabsifame, akka korojoo isaa banuuf yemmuu gaafatamu, Toom saayikilii isaan dheessuu eegale. Poolisiin yemmuu isa ari’uu eegalu, saaylikii isaa gama tokkotti darbatee, ofii utaalee laga seenuun daakee ce’e bosona xiqqaa keessa dhokate. Saa’aatii ja’a ta’uuf achuma dhokatee turuun, yeroof miliqee bilisa ta’e. Garuu amma poolisiin saaykilii isaa waan qabateef, Toom utuu hin turiin poolisiin akka balbalaa isaa rukutu hubate. Ji’oota muraasa booda, Toom utuu mana maatii isaa keessaa ba’ee oofaa jiru, poolisiin dhaabsifame to’annoo jala oole. Yeroo laffarra ciibsame, haarkisaa duubatti hidhamu qofa ture Toom dhugaan jireenya isaa kan galeef. Toom qorannoof gara buufata poolisii geeffame, yakka isaa hunda amane. Ta’us wanti itti cime bilbilee maatii isaatti hamiin jiru dhugaa akka ta’e, saamichaan himatame akka to’annoo jala oole itti himuu ture. “Kan hawaasatti ba’u isaan ta’uun isaani qaanii guddaa ture. Kan fuula maatii fi hirriyyootaatti ba’u isaanidha. Waa jedhanis jechuu baatanis, ilmi keessan wantoota hamaa kana hunda godhe ilaalcha jedhu qabu. “Kanaaf ammo baayyeen qaana’e. Hanqa har’aatti qaaniin kun natti dhaga’ama.” Murtee hidhaa Ameerikaa keessatti baankilee 26 saamuu isaan Tom hidhaa waggootii 11’n adabame. Samicha waggooti afur keessatti gaggeesse kanaan, maallaqa doolaari 129,338 saame. Bara 2011’tti yemmuu hidhaati ba’u, Toom jaallallee isaa Baarii waliin walitti deebi’ani. Amma hojjetaa kunuunsa manguddootaa ta’e kan hojjetu Tom, manni hidhaa jireenya isaa akka geeddare hima. “Mana hidhaa keessattin guddadhe… Kanaaf ni hojjeta. Hojjeteera. Kanaaf ammoo nan gammada.”	https://www.bbc.com/afaanoromoo/oduu-61316573
health	Itoophiyaatti namoota sababa COVID'n du'an kuma jaha ta'an keessaa kan talaalame tokko qofa	Weerarri Koronaa gosa Deeltaa kan itti hammaachaa jiru Itoophiyaa keessatti lakkoofsi namoota dhibichaan du'anii saffisaan dabalaa kan jiru yeroo ta'u, kanneen keessaa kan talalamee du'e nama tokko qofaa ta'uu Ministeerri Fayyaa ibse. Ji'oota Waxabajjiifi Hagayya gidduutti namoota sababa dhibee kanaan lubbuun isaanii darbe keessaa namni talaallii fudhate tokko qofa Ministeerri Fayyaa ibseera. Hanga Sanbata kaleessaatti lakkoofsi namoota Covid-19'n du'anii 5,950 ol ta'uu ragaan Ministeerichaa ni agarsiisa. Torban darbe qofa namootni sabab vaayirasii kanan lubbuun isaanii darbee 308 yeroo ta'u kunis erga weerarichi Itoophiyaa galee du'a guddaa torban tokkotti galmaa'edha. Gidduugalaan namootni kuma tokko vaayirasichaan qabamaa, 44 ammoo du'aa turan. Lakkoofsi namoota du'anii, kan kutaa waldhaansa dhibee cimaa galaniifi kan haaraa qabamanii dabalaa jiraachuuf sababni hammeenya gosa Deeltaa, walgahiiwwan baayyachuu, of eeggannoon hawaasaa hir'suu isaatiin ta'uu Ministirri Fayyaa Dr. Liyaa Taaddesee himaniiru. Dr. Liyaan qorannoo CDC waabeffachuun ibsa kennaniin namootni hin talaalamiin dhibee kanaaf saaxilamummaan qaban dachaa 4.5'n guddaa ta'uu, carraan waldhaansaaf hospitala galuu dachaa 10'n xiqqaa ta'uufi dhukkubichaan du'uufi ammoo carraan jiru dachaa 11 ta'uu hubachiisaniiru. Tibba manneen barnootaa itti banamuu eegalan ta'uu isaa wajjin walqabatees barsiisotni talaallicha fudhachuu, maatiifi barattootni maatii ofeeggannoowwan barbaachisoo akka godhan gorsuu, maaskii dirqisiisaa gochuu fi walirraa fageenya gorfamu raawwachuun akka barbaachisu ibsaniiru. Itoophiyaan torbanoota dura gosti Koronaa dandeettii dhukkuba cimaaf akkasumas du'aaf saaxiluu isaatiin hamaa jedhame Deltaan biyya keessa galuu ibsiteetti. Ergasii keessumaa lakkoofsi namoota guyyaa guyyaan du'anii dabalaa jira.	https://www.bbc.com/afaanoromoo/oduu-58861865
politics	Somaaliyaan loltoota ishee 5000 Ertiraatti leenji'an biyyatti deebisuufi	Loltoonni Somaaliyaa yoo xiqqaate 5,000 ta'an Ertiraarraa yeroo dhihootti gara biyyaa akka deebifaman Pirezidantiin Somaaliyaa dhihoo aangoorraa ka'an Mohaammad Abdullaahi Farmaajo mirkaneessaniiru. Manni Maree Mirga Namoomaa Dhaabbata Biyyoota Gamtoomanii baatii Guraandhalaa keessa gabaasa baaseen waraanni Somaaliyaa waraana Ertiraa waliin ta'uun lola Tigraayirratti hirmaachuu himee ture. Sanadi qabiinsa mirga namoomaa Ertiraarratti fuulleffate kuni loltoonni Somaaliyaa leenjiirra turan gara dirree waraanaa Tigraay geeffamuufi Aksumiis akka turan oddeeffannoo jedhu qabatee ture. Mootummaan Somaaliyaa garuu Eertiraa keessa loltootni Somaaliyaa homtuu hin jirani jechaa ture. Taatullee, boodarra Eertiraa keessa loltoonni jiraachuu amaneera. Haa ta'u malee, waa'ee lola Tigraay irratti hirmaachuu isaanii waan mirkaneesse hin qabu. Kana dura mootummaan Somaaliyaa himannaa loltoonni biyyattii humnoota TPLF loluurratti hirmaatan jedhu hin fudhanne. Mootummaan Itoophiyaas isa loltoonni Somaaliyaa hirmaataniiru jedhu sobadha jechuun isaa ni yaadatama. Guyyaa Wiixataa Pirezidantiin Somaaliyaa duraanii Mohaammad Abdullaahi Farmaajo Pirezidantii haaraa Hasan Sheek Mohaammadif aangoo dabarsanii kennaniiru. Sirna magaalaa guddoo biyyattii Moqaadishootti taasifameen ture Pirezidantiin duraanii Farmaajoon Ertiraatti loltoonni 5,000 leenjii fudhatan akka turan ifatti kan dubbatan. Waggoota shaniif biyyattii bulchaa kan turan Farmaajon loltoonni kunneen leenjii isaanii waggaa darbe xumuruu himan. Haa ta'u malee, haala siyaasaa Somaaliyaa keessa tureeniifi filannoorratti dhiibbaa akka hin uumne yaadda'un biyyatti deebisuu tursuu isaanii dubbatan. Baallii yeroo walii dabarsan Farmaajoon faayilii loltootaa Pirezidantii haaraa biyyattiif Hasan Sheek Mohaammudiif kennamuu mirkaneessaniiru. Kana dura biyyattii 2012 - 2017 kan bulchaniifi irra deebiin aangootti kan deebi'an pirezidantiin haara akuni loltoonni Ertiraa keessatti leenji'an biyyatti atattamaan akka deebi'an himan. Dabaluunis, ''biyyattii bilisa baasuuf hojjetu,'' jechuun dubbachuu isaanii miidiyaaleen Somaaliyaa gabaasaniiru.	https://www.bbc.com/afaanoromoo/oduu-61562906
sports	Olompikii Tokiyoo: Murteessituu hijaaba uffattu jalqabaa Olompikii irratti seenaa galmeessuuf jirtu	Saaraa Gamaal wantoota gurguddaatti milkaa'uun rikardii gaarii qabdi. Lammiin Masirii taphattuu kubbaa kachoo taatee fi ogummaa siivil injineriingii qabdu Saaraan amma hojiishee gara murteessummaatti jijjiiruun Olompikii Tookiyoo  irratti hijaaba uffachuun taphachiisuun seenaa haaraa hojjechuuf jirti. Saaraan dubartii Musiliimaa jalqabaa hijaaba uffachuun Olompikii Tookiyoo irratti kubbaa kachoo taphachiiistu tahuuf jirti. Kana qofa osoo hin taane haalumti tapha kubbaa kachoo isheen taphachiisuuf jettuyyuu jalqabaaf kan taphatame Tokiyootti ji'a Adoolessaa kana keessadha. Kubbaa kachoo 3x3 ispoortii addunyaa irratti magaalaa keessatti irra caalaa taphatamu jedhamuun kan beekamu ture. Asumaa jalqabuun addunyaa irratti paarkiiwwan keessatti bakkeewwan bashanannaatti kubbaa daandii irraa 'streetball' 'Blacktop' yookaan ammoo 'Playground Ball' jedhamuun taphatama. Akka tilmaamamutti biyyootni 182 fi taphattootni 430,000 tahan akka addunyaatti tapha kubbaa kachoo 3x3 kana taphatu. Saaraanis dubartii Arabaa fi Afrikaa jalqabaa tapha 3x3 kana dorgommii Olompikii irratti taphachiistu tahuu isheeti. Saaraan Olompikii irratti hirmaachuun ''abjuu'' ishee tahuu himti. Sababa weerara koroonaavaayirasiin dorgommichi gaggeeffamuu isaayyuu hin barree ture. ''Ni gaggeeffamamoo hin gaggeeffamu kan jedhu baay'ee nu yaadessee ture, garuu dhumarratti akka gaggeeffamu barame.'' Maatiin ishee hundi akka itti boonan Saaraan himte. Bu'aan hojii ishee kun akka haalaan eegdu ishee taasisuus himti. ''Yeroo matuma kee qofa osoo hin taane [addunyaa Afrikaa fi Arabaa] bakka buutu itti gaafatamummaa guddaadha.  Salphaa miti. Bakka buutuu isaanii cimtuu tahuu waan barbaaduuf waaniin dandahu hundaa nan godha.'' Saaraan nama suuta dubbattudha, seeqaan haasofti. Romaaniyaatti erga tapha kubbaa kachoo taphachiistee sa'aa muraasa booda gara Masiriitti deebitee na waliin haasofte. Yeroo hundumaa yeroon waa hojjedhu, waan guddaa akka tahen yaada. Allaah carraa haaraa isa kanaan duraa caalu anaaf banuun na raajeffachiise,'' jechuun natti himte. ''Bara dorgommii darbe tapha walakkaa xumuraa liigii Masirii kan dhiirotaa akkan taphachiisuuf nan filatame. Sun matuma isaan milkaa'ina tokkodha.'' Bara kana ammoo Saaraan gahumsa ishee kana gara sadarkaa caalutti ceesisuun, tapha xumura waancaa dhiirotaa Masirii fi tapha Kubbaa Kachoo Ligii Afrikaa taphachiifte. Isaan kunneen anaafis tahe murteessitoota dubartoota tahan Masirii keessa jiraniif tarkaanfii guddaa turan. Sababni isaas biyyicha keessatti yeroo jalqabaafidha dubartiin tapha xumura waancaa dhiirotaa irratti murteessituu tahuun kan taphachiifte. Milkaa'ina Saaraa yeroo dhiyoo kanaa akkuma jirutti tahee garuu imalli isheen gara Olompikiitti goote baay'ee dheeraadha. Ijoollee durbaa xiqqoo taatee yeroo obboleettiinshee hangafaa kubbaa kachoo taphattu ilaalaafi yeroo isheen shaakala deemtu ishee gaggeessaa guddatte. Yeroo umuriinshee waggaa shan tahu, Saaraan Kubbaa Kachoo taphachuu jalqabde. Yeroo umuriin ishee waggaa 15 tahu ammoo murteessituu taate. Waggoota saddeetiif Saaraan taphattuu fi murteessituus tahuun hojjechaa turte. Akka jettutti tapha dhiisuun hojii murteessummaa irratti qofa xiyyeeffachuuf murteessuun qormaata guddaa itti taheera. ''Waan kana keessatti nama jalqabaa yeroo taatu salphaa miti- kana gochuuf jagna tahuu qabda.'' ''Garuu yeroo waan tokkotti amantu, akkasuma yoon tarkaanfii tokko fudhe ni taha jettees amanuu qabda.'' Saaraan wantoota hedduu al tokkotti wal madaalsiftee deemaa turte. Ammayyuu injiinera tahuun ni hojjetti. Yerooma abjuu tapha kubbaa kachoo ishee ari'aa turte sanadha waggaa shaniif kan injineriingii baratte. Ulfaataa ture jette, garuu yerookoo daandii lamaan gidduu jiru wal madaalsisee akka deemuuf maatiikoo na barsiisuun na deeggaraa turan. Amma miiltoowwan hojii ishee warra ishee dinqisiifatan keessaati. ''Tapha koo ni ilaalu. Olompikii irrattis na deeggaru.'' Karaa hundumaan amantaan ishee jabeessee akka ishee dhaabe dubbatti Saaraan. ''Waan kaniin dandahu hundaan yoon hojjedhe waan gaariin naaf dhufa jedheen amana. Waan qabdu hundaan cimtee hojjechuu qabda. Kanaaf 'waan dandahu nan godheen, Waaqaaf dhiise, inni imalakee qajeelcha.'' Tapha hundumaa dursitee nama akkasiiti. ''Nan kadhadha, adaraa yaa Waaqayyo tapha yookaan dorgommii cimaa akka haa tahu nu gargaari.'' Dirree keessatti waan uffattu kanas amantichuma kanatu ishee qajeelche. Saaraan erga bara 2017 seerri isaa jijjiiramee murteessituu jalqabaa FIBA sadarkaa dorgommii idil-adunyaatti hijaaba uffachuun taphachiistu tahuu isheeti. Saaraan deebiin argattu hunduu gaarii akka tahe himte. ''Taphattootni tokko tokko uffannikee gaariidha naan jedhu,'' jette. Murteessitootni dubaraa baay'een akka abjuu isaanii fi amantaa isaaniin mul'ataniif karaa saaquukoof, anaaf waan gaariidha.'' Saaraan shamarran murteessitoota tahan biyyashee keessaa baay'een, ''dorgommii idil adunyaa guddaa irratti carraa hirmaachuu yookaan addunyaa guutuu irra imaluu hin arganne,'' jedhanii naa barreessuu jette. ''Ana caalaa hojjechuu dandeessu jedheen isaanitti hima. Bakka barbaaddanitti mul'ata keessan dhugoomsuu dandeessu. Humna kana gochuu qabdu.'' ''Fuuldura isaanii murteessituu tahuuf yaaduun isaanii kabajaa guddaadha. Yoo jabaatanii hojjetan abjuu isaanii bira ni gahu.'' Shamarran Musiliimaa addunyaa irraa ishee daawwatan milkaa'ina ishee irraa akka baratan barbaaddi. Tokiyootti dirree cinatti waan ishee arganiif. ''Xiyyeeffannookee waan gaarii tahuu barbaaddu irra godhi. Galma guddaa qabaadhu. Akkasiin bakka guddaa yaaddee sana ni geessa. Ani nuyi dubartoonni humna ajaa'ibsisaa qabna jedheen amana. Nuyi baay'ee baay'ee cimoodha.''	https://www.bbc.com/afaanoromoo/oduu-57910922
sports	Olompikii Tookiyoo: Solomoon Tufaa, dargaggoo yeroo jalqabaaf tekuwaandoon Itoophiyaa bakka bu'u	Atileet Solomoon Tufaa dargaggoo gosa ispoortii tekuwaandoodtiin Itoophiyaa bakka bu'ee Olompikii Tookiyoo Jimaata har'aa ifatti eegaluurratti hirmaata. Gosa ispoortii bara 2000 eegale Olompikiirratti dorgomamaa jiru kanarratti Itoophiyaan yeroo hirmaattu kun yeroo jalqabaaf. Solomoon, darggoon ganna 23, waggoota saddeetiif garee biyyaalessaa Federeeshinii Woorlid Tekuwaandoo Itoophiyaa keessa hojjetaa akka ture BBC'f himeera. Solomoon biyya bakka bu'u kan danda'e gulaallii sadarkaa Afrikaatti bara 2020 keessa biyya Morookootti qophaa'e irratti milkaa'uu waan danda'eef. Ijoollee maatii isaa namoota sagal keessaa quxisuu kan ta'e Solomoon, obbolaan isaa dubartootaa lama atileetota maaraatoonii kan fiigan ta'anis inni garuu faana obbolaa isaa dhiiraa hordofe. Olompikii irratti hirmaachuun abjuu isaa yeroo dheeraati. Abjuu isaa kana milkeessuuf garuu barumsa adda kutuu dabalatee dhamaatii guddaa keessa darbuu dubbata. ''Olompikii kana irratti hirmaachuuf jecha dorgommii hedduun taasisee, biyya alaatti waldorgommii baay'ee mo'adhellee beeka. Miidhaanillee narra gahee isallee darbeen as gahe. ''Wanta danda'u hunda hojjedheen jira. Yoo Waaqni na gargaare medaaliyaa keessa seenee alaabaa kaasuun fedha,'' jechuun BBC'tti dubbate. Tekuwaandoo jechuun aartii lola harkaafi miilaati. Ispoorteessaa tekuwaandoof wantoota barbaachisoo ta'an keessaa saffisaan yaaduu, tarkaanfii fudhachuufi ofirra gaggalagaluu akkasumas ga'umsaan morkataa ofii rukutuu ni argamu. Olompikii Tookiyoo irratti Solomoon ramaddii dorgommii -58kg [dorgomtoota 58kg gadi] jedhuun dorgoma. Gosa dorgommii kana keessa atileetonni 16 ni jiru jechuun ibsa. ''Dorgommichi guyyaa tokkoon dhuma. Ganama eegalee hanga galgalaa turuu danda'a. Yoo mo'atte darbaa, darbaa deemta.'' Kana jechuunis marsaa xumuraa gahuuf morkattoota isaa mo'u qaba jechuudha. ''Olompikii wanta ta'ef hunduu morkataa cimaadha. ''Taphni ni ulfaata jedhee nan yaada garuu anillee hojjedheera, wanta sodaadhe tokkollee hinqabu.'' Dorgommiin Solomoon boru, Sambata Adoleessa 24, 2021 taasifama. Akkuma atileetota atileetiksii dorgoman baatii saddeetiif hoteela taa'un 'torbanitti guyyaa jaha, ganamaafi galgala walumaa gala guyyaatti sa'aatii shanii hanga jahaa' qophaa'aa ture. Dabalataan, gara Tookiyoo deemuun dura gara Jarman dhaquun baatii tokkoof qophii taasiseera. Dhaloonni isaa Boqojjii, Arsiidha. Ijoollummaatti gara Finfinnee dhufee obboleetti isaa bira ture. Obbolaan isaa lamaan, Mastaawut Tufaafi Tigist Tufaa, maaraatoonii fiiguun beekamu. Ta'us inni, faana obboloota isaa yookiinis atileetota kaan Boqojjiin baafte hordofuu hin feene. ''Gara fiigichaa hin fedhu ture duraan. Amma ani kanaan jabaachaa deemnaan isaanillee na jajjabeessuu eegalani,'' jechuun waa'ee maatii isaa hima. ''Mana tokko keessaa Olompikii namni sadii darbeera. Amma maatiin kana yoo yaadan baay'ee gammadu,'' jechuun kana dura obbolaan isaa lama Olompikii irratti hirmaatuu isaanii dubbata. Akka inni jedhutti, ijoollummaatti gara Adaamaa deemee erga obbolaan isaa dhiiraa tekuwaandoo dalagan argeeti ispoortii kana kan caalsifate. Abjuu isaas godhatee, milkeesse. Solomoon dorgommii danuu irratti biyyaa bahee dorgomuus kanneen qabxii guddaa biyyaaf fide jechuun ibsu dorgommii Morokootti dorgomedha. Shaampiyoonaa Tekuwaandoo Afrikaa bara 2018 Agaadir, Morokootti dorgomame irratti ulfaatina 54'n warqiin injifate. Achumattimmoo World Taekwondo President's Cup irratti warqii fidee 'Best African Athlete' jedhamee filamuu, BBC'tti dubbate. Akkuma gosa ispoortii kaanii weerarri Covid isalleen jeqeera. Sababa Covid-19'n Olompikiin waggaa tokko akka achi siqee gaggeeffamu ta'eera. Erga weerara biyyoota walgahee kanaa booda dorgommii gahaa hin arganne jechuun ibsa. Dorgommiin tokkittiin alatti dorgome 'Turkish open' irratti yoo ta'u medaaliyaa maaldaa [sadaffaa] itti argateera. 'Atileetiksiitti aanee ispoortiin biyyaaf qabxii guddaa fidaa jiru tekuwaandoodha,' kan jedhu Solomoon, garuu deeggarsi taasifamu gahaa miti jechuun komata. ''Akka atileetiksiitti, akka kubbaa miilaatti nuun deeggaran. Kunimmoo jireenya keenya irratti dhiibbaa qaba.'' Teekuwaandoon maarshiyaal aartii Kooriyaa Dhaloota Kiristoos Dura bara 50 keessa jalqabeedha. Ta'us, bara 1910 - 1945 Jaappaan Kooriyaa to'atteetti ispoortiin aadaa Kooriyaa dhorkaman. Haa ta'u malee, maarshaal aartiin Jaappaan kanneen akka Kaaraatee, Juudoofi kaan manneen barnootaatti baratama ture. Kunis, ispoortichi baduurra inumaa akka lubbuu horatu taasisee bara 1955 maarshaal aartiiwwan Kooriyaa walittii dhufuun maqaa tekuwaandoo jedhamu jala tokko ta'ani. Boodarra beekamtii dabalaa, biyyoota addunyaattis babal'ataa adeemsa dheeraa booda waggoota 21 dura bara 2000 ifatti dorgommii Olompikiirratti dorgomamu ta'e. Olompikii irratti atileetonni Kooriyaa irra - aananis kanneen biyyoota gara garaa irraa dhufanis dorgommicha irratti milka'aniiru. Abdii kanaan kanneen gara Tookiyoo imalan keessaa immoo tokko atileetii Boqojjiin biqilchite, Solomoon Tufaadha.	https://www.bbc.com/afaanoromoo/isportii-57938052
politics	Raashiyaan badhaasa Noobeel booda gaazexeessitootaan 'wakiila biyyoota alaa' jechuun labsite	Gaazexeessaan walabaa Raashiyaa Dimtry Muratov badhaasa Nagaa Noobelii argatee sa'aatii muraasa booda, qondaalooti Raashiyaa maxxansawwanii fi gaazexeessitoota baayyee ‘ergamtoota biyyoota alaa,’ jechuun adda isaan baasan. Gareen qorannoo Bellingcat jedhamuufi gaazexeessan BBC Raashiyaa Andrei Zakharov’llee maqaan isaanii tarree kana keessa galeera. Gaaleen ‘ergamtoota biyyoota alaa’ jedhu kanneen mormii siyaasaa agarsiisan ittiin waamuuf yeroo bulchiinsa Sooviyeet faayidaarra oolaa ture. Ergasii miidiyaalee dhuunfaa fi dhaabota miti-mootummaa maallaqa alaa argatu jedhaman waamuuf oolaa jira. Gaafa Jimaataa koreen badhaasa Noobeelii gaazexeessaa Muratov gaazexaa walabaa Novaya Gazeta jedhamu  Raashiyaatti ‘bilisummaa of ibsuuf’ falmuuf kaan waliin tahuun hundeessuutti isa leellise. Gaazexaan isaa gaazexoota walabaa maqaan ‘ergamaa biyyoota alaa’ jedhamu hin kennamiinifiyyuu malee, badhaasa argateef deebii kenneen, ‘’namoota ergamoota biyyoota alaa jedhamuun adda baafamaniifi Raashiyaa irraa ari’amaa jiran gargaaruu yaalla,‘’ jedhe. Ministeerri haqaa Raashiyaa gaazexeessitoota sagaliifi dhaabota sadii tarree ‘ergamoota biyyoota alaa’ jedhu jala dabalee galcheera jedhe. Gareen qorannoo Bellingcat Neezarlaanditti kan galmaa’e yoo tahu, qondaalota Raashiyaa saaxil-baasuu irrattii bobba’ee ture. Marsariitii US’tti galamaa’e MNews.world fi kaanillee tarree ‘ergamaa biyyoota alaa’ keessa galaniiru. Kanneen tarree sanatti dabalaman keessa gaazexeessitoonni BBC Raashiyaa fi TV channel Dozhd-kan baatii Hagayyaa keessa maqaa kanaan adda baafame, ni argamu. BBCn deebii dhimma kanaaf kenneen: ''gaazexeessaan keenyi waajira Moskoo ‘ergamaa alaa’ jedhee adda baasamuusaa BBC’n jabeessee morma,’’ jedhe. BBC Raashiyaa ‘’waggoota 80 darbaniif madda odeeffannoo sirriifi loogii hin qabne kennuun dubbattoota afaanichaa tajaajileera,’’ ‘’Yeroo ammaa kana dhimmi dursa kenninuuf gaazexeessaa keenya Andrei deeggaruufi waayilooti isaa yeroo murteessaa kanatti gabaasuu akka itti fufan taasisuudha,’’ jedhe. Namni ‘ergamaa alaa’ jedhamuun maqaan kennameef galmaa’u, ji’a jaha jahaan sochii dalagaa fi faayinaansii isaa gabaasuun irra jiraata. Qabiyyeen isaa hundi ergaa miidiyaa hawaasaa dabalatee ergamaa biyyoota alaa tahuu isaan waan agarsiisu eeruu qaba.	https://www.bbc.com/afaanoromoo/oduu-58855867
sports	A﻿rsenaal dursuu kan itti jabeeffafate, Maan Siitiifi Chelsiin kan itti mo'aman dabalatee Piriimer Liigiin torban kana maal fakkaata?	P﻿iriimer Liigiin Ingiliiz Sadaasa 12, 2022 taphatameen Arsenaal garaa garummaa qabxii kilaba sadarkaa lamaffaarra jiru Maanchester Siitii waliin qabu gara shaniitti guddifachuun Liigicha keessatti  dursa qabachuu isaa jabeeffateera. S﻿haampiyoonaa bara darbee kan ta'e Maanchester Siitiin ammoo dirree isaarratti mo'amuu isa mudatee hin beekne fudhachuuf dirqameera. Namni kamiyyu Arsenaal garaa garummaa qabxii shaniitiin Piriimer Liigiii dursuu cimee itti fufuu isaa waan akka ajaa'ibaatti ilaalu, leenjisaan garee kanaa Mikeel Arteettaa garuu taphattoonni isaa inifannoo cimina isaaniitiin argatan kanatti gammadhuu qabu jedhe. Arsenaal tapha gara dirree isaanii deemuun Woolvis waliin taasiseen 2-0n kan mo'ate yoo ta'u, Maartiin Odefaard boqonnaa boodaa goolii lamaanuu lakkoofsiseera. Arsenaal boqonnaa dura Wolvis baayyee cufee ittisaa waan tureef yaaliin gooliin cimaan hin mul'atiin tureera. Boqonnaa booda garuu daqiiqaa 55ffaa fi 75ffaa irratti taphataan umuriin waggaa 23 Odegaard gooliiwwan Arsenaal dursa qabate cimsatee itti fufu taasisan lakkoofsiseera. Odegaard goolii lakkoofsisuu qofa osoo hin taane, qeellisaa (dursaa garee) Arsenaal ta'uutiinis taphattoota hamilee cimsuudhaan gahee isaa bahateera jedhe Mikeel Arteettaan. Sadarkaa amma Arsenaal amma qabatee jiru kun kilaba erga bara 2016 kaasee shanaffaa ol ta'ee xumuree hin beekneef milkaa'ina guddaadha. A﻿mma Arsenaal taphoota 14 taphate keessaa 12 mo'atee, tokko mo'amee, tokko ammoo walqixa bahee qabxii 37n dursaa jira. P﻿iriimer Liigii Ingiliiz Sambata taphatame kanarratti Maanchester Siitiin Bireentifoordiin mo'atamuun isaa waan hin eegamne ture. M﻿aanchester Siitiin kubbaa of harka tursiisuun taphatanillee carraan goolii lakkoofsisuu isaanii bal'aa hin turre. J﻿ifataan Maan Siitii Eerliing Halaand sarara ittisaa Bireentfoord darbuu hin dandeenye. T﻿aphataan Bireentfoord umurii waggaa 26 Ivaan Toonii karra eegaa Maan Siitii irra deddeebiin qoraa turuun boodarra garuu goolii ajaa'ibaan harka kennachiiseera. B﻿ireentifoord Maanchester Siitii goolii 2-1n mo'atee galeera. K﻿un ammoo Piriimer Liigii Ingiliiz keessatti qabxii lamaan caalamee Arsenaalitti dhiyaatee deemaa kan ture qabxii shaniin akka caalamu taasiseera. T﻿apha Piriier Liigii Ingiliiz Sambata darbee kanaan Tootenhaam Liids Yunaayitidiin 4-3n mo'ateera.Warri Liids Tootenhaamiin dirree isaaniirratti itti cimanii turan. H﻿anga dhumaatti dursanii lakkoofsisuun dursaa turaniiru. Dhuma irratti garuu mo'achuun tapha Waancaa Addunyaa Qaataariif jecha boqonnaaf bahaniiru. N﻿iiwuukasil Yunaayitid Chelsii 1-0n mo'achuun sadarkaa sadaffaarra dhufeera. N﻿iiwuukasil tapha 15 taphate keessaa qabxii 30 qabachuun sadaffaarra yoo ta'u, Chelsiin garuu tapha 14 keessaa qabxii 21 qabaachuun sadarkaa 8ffaa irratti gadi bu'eera. L﻿iiverpuul ammoo Saawozhampitaniin 3-1n moateera. K﻿un garee Yargan Kilooppiif mo'icha boqonnaa sababa Waancaa Addunyaatiif bahuma dursa argate miyooftuudha. G﻿ooliiwwan sadan Liiverpuun lakkoofsise keessa lama kan taphataa lammii Uraagaay Daarwiin Nuuneez turan. T﻿okko ammoo kan Roobertoo Firmiinooti.	https://www.bbc.com/afaanoromoo/articles/ce5g8j6l25ro
politics	Yukireen yakkoota waraanaa 21,000 qorachaa jiraachuu himte	Abbaan Alangaa Waliigalaa Iryanaa Venediktoova akka BBC’tti himtetti, guyya guyyaan himatni yakka waraanaa 200 hanga 300 ta’u isheetti ni gabaafama. Dhaddachootni hedduun kan gaggeeffamu bakka himatamtoonni hin jirretti ta’uu ibsuun, ta’us garuu qorannoon kana gaggeessuun kan barbaachise ‘gaaffii haqaa’ waan ta’eefidha jetti. Raashiyaan Guraandhala 24 irratti Yukireeniin weerarte. Yakka waraanaa ittiin himatamte hundas ni haalti. Aadde Iryaana loltoonni Raashiyaa kan lammilee nagaa gudeedan, dararan fi ajjeesan, “yeroo fudhachuu danda’us mana murtiitti dhiyaachuun isaani akka hin oolle hubachuu qabu,” jetteetti. Gartuun qorattootaa ishee Yukireen keessatti bakka adda adda deemuun qorannoo gaggeessa kan jiran ta’us, naannolee fi namoota tokko tokko bira ga’uun waan hin danda’amneef qorannoo hunda “qulqullinaa fi sirriitti” gaggeessuu akka hin dandeenye himteetti. Caamsaa keessa, shakkamtoonni 600 ta’an adda baafamanii, himatni 80 eegaluu ibsiteeti. Loltuun Raashiyaa yeroo jalqabaaf Yukireen keessatti dhaddachatti dhiyaate, Saarjent Vadiim Shishimariin, Caamsaa keessa nama nagaa ajjeesuun himatamee hidhaan umurii guutuu itti murtaa’eera. Yuukireen magaalota akka Buchaa, Borondyaanka fi biroo kan yeroof loltoota Raashiyaan to’atamanii turan keessatti bakka awwaalcha jumlaa argachuu ishee himti. Manni Murtii Yakka Idil-addunyaa Yukireen ‘bakka yakkaa’ taateetti jechuun, gartuu qorattoottaa guddaa argamee hin beekne qorannoo akka gaggeessaniif Yukireenitti ergeera. Raashiyaan irra daddeebiin himata lammilee nagaa irratti xiyyeefateera jedhu haaleera. Waraanni Yuukireen akka jedhutti loltoonni Raashiyaa magaalota hedduu irratti haleella banuun, naannoo Denetsikii irratti haleellaa gaggeessuuf qophaa’aa jiru. Torban darbe keessa naannaa Luhaansikii jedhamu harka caalaan Raashiyaan to’ateetti.	https://www.bbc.com/afaanoromoo/articles/ce9epznqr70o
sports	Fardi dorgommii guddicha injifate Medina Spirit qorannoon qorichi jajjabeessu irratti argame	Ameerikaatti dorgommii fardaa giddicha Kentucky Derby jedhamu fardi injifate Medina Spirit, qorannoo qorichaa dorgommiin booda taasifamef kufe. Leenjisaaan fardichaa Bob Baffert dorgommicha yeroo torbaffaaf injifachuun rekordii cabsee ture. Fardi kun daangaa qoricha betamethasone kaa'ameen olitti irratti erga argamee booda, Baafart taatee kanaan ''rifachuu'' himuun, tasumaa qoricha kana itti hin kennine jedha. ''Waanin hin gooneef, akka waan garaakoo bunyaan dhahameetu natti dhagahame,'' jedhe. Farda Madiinaa Ispirit jedhamu kana kan gulufe John Velazquez wayita tahu, dorgommii gaafa Caamsaa 1 gaggeeffameefi Ameerikaatti dorgommii haalaan beekamu injifate. Leenjisaa fardichaa ka tahe namni ganna 68 Baafart, yeroo jalqabaaf dorgommii ciccimoo sadan mo'achuun seenaa nama galmeessedha. Dorgommiiwwan Kentucky Derby, Preakness Stakes fi Belmont Stakes jedhaman fardasaa American Pharoah jedhamuun 2015tti mo'ate. Leenjisaan kabajaa guddaa qabu kun, hatiriikii kana ganna sadiin duuballee itti deebi'uun dalage. Dorgommii fardaatiin namni fardicha leenjisuufi gulufu gargari. Guyyaa Dilbataa leenjisaan kun, Madinaa Ispiriit qorichi farra dhiitahuu betamethasone jedhamu, pikoogirmaamiin 21 keessatti argamuu hime - daangaan dorgommichi heeyyamu kudhan irra taruu hinqabu. ''Haqatu farda kanarraa mulqame. Kanati hin qaana'u, akkan saamametti natti dhagahama,'' jedhe leenjisaan kun. ''Oolmaa farda kanaaf jecha haga xumuraattin falmadha. Abbaa fardichaafi damee ispoortii kanaafis jecha nan falmadha, ''Dorgommii keessa rakkoon jira, garuu Boob Baafart miti. Oduuwwan hin mirknoofnetti hin amanu, garuu kun maaliif anarratti tahe?'' Akka Baafart jedhutti Madiinaa Ispiirit haga ammaatti ifatti Kentucky Derby keessaa ifatti hin ugguramne. Tahus garuu erga qorannoowwan hundi xumuraman booda kun tahuu danda'a. ''Kun tahuun irra hin turre. Nu biraa miti rakkoon, bakka tokko jirti,'' jedhe Baafart. Ammatti qaamni dorgommichaa 'Churchill Downs' Baafart dorgommii kaanirra akka hin dorgomne dhorkeera. ''Qorannoon argame kan mirkanaa'u taanaan, qabxiin Madiinaa Ispiriit fide haqamuun, Mandaloun injifataa tahuun labsama,'' jedha ibsi dhaabbaticharraa bahe. Leenjisaan kun bara dabre erga fardeen isaarra qorannoon qorichi irratti argamee booda, ''waan gaarii hojjechuuf'' waadaa galee ture. Ji'a dabre keessas akkasuma fardeen isaa Gamine fi Charlatan irra qorichi lidocaine jedhamu erga irratti argame booda dhorkaan guyyoota 15 kan irratti dabre tahus, falmatee murtoo kana haqsiise. Ugurri irraa ka'uun doolaara 10,000 adabameera.	https://www.bbc.com/afaanoromoo/oduu-56946357
health	Koronaavaayiras: Namoota gosa torba yaadaafi odeeffannoo dogogoraa Covid -19 irratti dabarsan	Yaadonni walxaxoon, odeeffannoon dogoggoraafi hamiiwwan waa’ee koronaavaayirasii miidiyaa hawaasummaa dhuunfataniiru. Garuu hamiiwwan kunneen eenyuutu eegala? Eenyut ammoo facaasa? Kanneen armaan gadii gosa namootaa torba kanneen odeeffannoo dogoggoraafi hamii waa’ee koronaavaayirasii miidiyaa hawaasummaarratti gadi dhiisaniifi facaasaniidha. Namoota qoosaa hojjetan(joker) Yeroo baay’ee yaada namoonni qoosaaf jedhanii miidiyaa hawaasummaarratti gadi dhiisan namoonni biroon dhugaatti fudhachuun deebisanii maxxansu. Fakkeenyaaf UK keessatti namni miidiyaa hawaasummaarratti qoosaa hojjechuudhaan beekamu tokko ‘’mootummaan yeroo namni akka mana turu gorfametti nama irra deddeebiin bakkeetti argame adabeera’’ kan jedhurratti qoosee ture. Namni kun namoonni akka manaa hin bane ittiin barsiisuuf ture kan qoosaa kana maxxanse, miidiyaa hawaasummaarratti ergaa kana namoonni akka qooddatanis dhaamee ture. Yaadi kun namoota qoosaa ta’uusaa hin hubanne biratti yaaddoo guddaa uumeera. Namoonni socho’uufillee daran akka rifatan godheera. Goyyoomsitoota(scammers) Namoonni hedduun odeeffannoo sobaatiin namoota gowwoonsuu akka madda maallaqaatti fayyadaman jiru. Namoonni kunneen akka waan mootummaan murtee dabarsee yookiin tarkaanfii wayii fudhateetti fakkeessanii hawaasa goyyoomsu. Fakkeenyaaf akka qorannoo  dhaabbati tola ooltotaa ‘’fact-checking charity Full Fact’’ Bitootessa darbe qorannoo gaggeessetti goyyoomsitoonni akka waan mootummaan maallaqa rakkoo koronaavaayirasiin fide jalaa nama dandamachiisu ramaduuf murteesseetti fakkeessuun ragaa baankii namootaa gaafachaa turan. Guyyoomsitoonni kunneen barreeffama kana ergaa karaa keessatiin erga namootaan ga’anii booda feesbuukiirratti maxxansanii turan, namoonni hedduunis dhugaa se’anii qoodaa turan. Namoota siyaasaa Odeeffannoon nama dogoggorsu miidiyaa hawaasaa qofarraa miti kan dhufu. Aanga’oonni siyaasaas kana keessatti ga’ee guddaa qabu. Fakkeenyaaf torbe pirezidaanti Doonaald Tiraamp ifa aduu yookiin ammoo waan halluu addeessu nama hakkamuun koronaavaayirasii irraa nama dandamachiisuu danda’aa? Jedhanii kan gaafatanii turan waa’ee dhibee kanaa akkaataa addunyaan itti yaaddurraa karaa maqseera. Namni kun garuu boodarra yaadi kennan sun qoosaaf ta’uu ibsan. Garuu akkas jechuunsaanii uummata waan isaan jedhan hordofuurraa boodatti hin deebisne. Tiraamp qofa miti, dubbi himaan ministeera dhimma alaa Chaayinaas yaada covid 19 US irraa karaa humna waraanaa isaanii Wuhaan seene jedhu gabbisaa deeman, waa’ee argama koronaavaayirasii fi tatamsa’uusaarratti yaadi walxaxaan TV Raashiyaa irratti bal’inaan mari’atamaa ture. Kunneen hunduu hawaasa keessatti yaadota burjaajii uumaa turaniidha. Tiyoorii Shira xaxxootaa(conspiracy theorists) Odeeffannoo dhugaarraa fagaatanii fi hin mudanne akka waan ta’aniitti qindeessuun tiyoorii shiraaf karaa saaqu. Fakkeenyaaf odeeffannoon namni UK keessatti yeroo jalqabaaf talaallii farra covid 19 fudhatte duuteetti jedhu miidiyaa hawaasummaarratti baay’inaan qoodamee ture. Garuu sobadha, uumameeti kan himame. Gaazexeessaan BBC Fergus Walsh jedhamu nama talaallii fudhatte kana waliin akka toora skype’n walargee dubbate tuwiitara isaarratti barreesseera. Inumaa dubartiin talaallii yaalii fudhatte sun wayyooftee akka jirtu itti himuu dubbata. Keessa beektota(insiders) Yeroo tokko tokko odeeffannoon maddeen amanamoo kanneen akka doktaroota, pirofeesaroota yookiin hojjettoota hospitaalaa irraa dhufuu mala. Garuu ragaa qabatamaa fi dhugaa ta’e dhabuu danda’a. Firoota(relatives) Wayita odeeffannoon, akeekkachiisi yookiin of eeggannoon waa’ee koronaavaayirasii labsamu dhugummaa fi soba ta’uusaa osoo adda hin baafatin maatii fi firoota keenyaaf qoodna. Sababni isaas maatiin keenya akka of eeggannoo godhaniif, garuu osoo hin beekne odeeffannoo dogoggoraa dabarsuu dandeenya. Namoota bebbeekamoo(Celebrities) Namoonni bebbeekamoonis iddoo hawaasa keessatti qaban akka carraatti fayyadamuun odeeffannoo dogoggoraa miidiyaarratti dabarsuu malu. Namoonni kunneen hordoftoota hedduu kanneen qaban waan ta’aniif odeeffannoon isaan dabarsan hatattamaan namoota hedduu bira ga’a. Namoota hedduu dogoggorsa.	https://www.bbc.com/afaanoromoo/oduu-52545332
entertainment	Shamarree dhiiraas ta'e dubartii taatee hojjachuu dandeettii akka qabdu hubatte	Shamarree akka dhiiraafi dubartii taatee taphachuun milkoofte tun akka dandeettii akkasi qabdu kan hubadhe ergan Viidiyoo TikTok irratti qoodee, namoonni yaada naaf kennaniin booda jetti.	https://www.bbc.com/afaanoromoo/oduu-56644514
politics	Paarlaamaan keewwatoota heeraa sadiirratti hiikni dabalataa akka kennamu murteesse	Manni Maree Bakka Bu’oota Uummataa yaa’ii isaa har’a gaggeesseen keewwatootni heeraa sadii waayee filannoo dheeressuu haasa’an ji’a tokko keessatti akka hiikni dabalataa irratti kennamu murteesse. Yaadni kun kan ragga’e sagalee caalmaan namootni 25 mormuun akka ta’e EBC’tu gabaase. Paarlaamaan ooltii isaa kanaan filannoo biyyoolessaa Hagayya dhufu gaggeefamuuf qabamee tureefi sababa koronaavaayirasiin milkeessuun hin dandamne irratti yaada furmaata dhiyaatan erga ilaalee booda sagalee irratti kenneera. Boordiin Filannoo, filannoo biyyaalessaa sagantaa qabameen gaggeessuun akka hin danda’mne beeksisuu hordofee qaawwa heeraa mudate furuuf yaada furmaataa afur dhiyeessee ture. 1. Mana Maree Bakka Bu’oota Uuummataa diiguu 2. Labsii yeroo muddamaa labsuu 3. Heera biyyattii fooyyeessuufi 4. Hiikaa heeraa gaafachuudha. Haaluma kanaan Manni Marichaa Manni Maree Federeshinii aangoo heera mootummaa keewwata 83 irratti kennameefiin keewwatoota filannoo dabarsuu wajjin ilaallatan ji’a tokko keessatti xiinxalee hiika isaanii akka dhiyeessuu murteesse. Yaada furmataa heerrii mootummaa waayee filannoo dabarsuu haasa’u haa xinxalamu jedhu kan dhiyeesse Koree dhaabbii Dhimooota Seeraa, Haqaafi Dimookraasii Paarlaamaa Itoophiyaati. Akka koree kanaatti Heera mootummaa Federaalaa Itoophiyaa keewwata 54/1, keewwata 58/3 fi keewwata 93 kan hiikni dabaalata irratti kennamu. Miseensonni Mana Maree bakka Bu'oota Uummata dhimma kanarratti yaada mormiis kan deeggarsaas dhiyeessaniiru. Walitti qabaan Koree Dhaabbii Dhimmoota Hariiroo Alaafi Nageenyaa Obbo Tasfaayee Dhaabaa kanaan dura labsiiwwan ummanni itti hin amaniin taasifamaa akka ture yaadachuun, yaadawwan dhiyaatan Heera mootummaa kan bu'uraa godhatanidha jechuu isaanii fuulaa Feesbuukii Mana Marichaarratti baheera. Obbo Tasfaayeen, akka Heera mootummaa keewwata 102 irratti ibsametti filannoo gaggeessuun hojii mootummaa federaalaafi kan boordii filannoo akka ta'e ibsuun, yaada murtee filannoo achi butuu Boordichi dhiyeesse sirriifi bu'uura Heera mootummaa kan qabudha jedhan. Kanaan alatti sochiiwwan taasifaman faallaa Heera mootummaa ta'uu isaanii akeekkachiisaniiru, Obbo Tasfaayeen.	https://www.bbc.com/afaanoromoo/oduu-52544863
entertainment	Torbeen Turiizimiifi Teeknolojii yeroo jalqabaaf Oromiyaatti qophaa'uuf	Koomishiniin Turiizimii Oromiyaa  Adooleessa 10 -13 , 2022tti  torbee Turizimiifi Teeknolojii kan jalqabaa ta’e gaggeessuuf. Walta’iinsa Ministeera Turiizimiitiin kan qophaa’e sagantaan kun, turizimii Oromiyaa beeksisuu keessatti bu’uura cimaan kan itti kaa’amudha jedhan Komishinara Ittaanaan Komishinii Turiizimii Oromiyaa Obbo Naggaa Wadaajoo. Sagantaa torbee turiizimiifi teeknolojii kanaan hoji-maatawwan haaraa ifooman keessaa tokko Muuziyeemii Turizimii Dijitaalawaa ‘Google Art and Culture’ komishinichi qopheesse ni jalqaba. Akka Obbo Naggaan jedhanitti, karaa appilikeeshinii kanaatiin qabeenya turiizimii Oromiyaan qabdu beeksisuuf dhaabbata Google wajjin waliigalteen raawwatame sagantaa kanarratti mallattoon ni raawwatama. “Dhabbanni Google biyyoota garaagaraa waliin ta’uudhaan hojii qabeenya turiizimii isaanii beeksisuu kana karaa App isaa kanaan hojjeteera. Leecaloowwan (resources) aadaa, seenaa fi turizimii walitti qabee achirra kaa’a,” jedhan. Komishinichis seenaawwan qabeenya Turiizimii Naanichaa hedduu afaan Ingiliziitiin qopheesseeuun karaa appilikeeshinii google kanaatiin hawaasa addunyaa akka qaqqabuuf hojjetama jedhaan. “Amma kan jalqabsiisuuf jirru pirojektiin muuziyeemii dijitaalawaa kuni qabeenya muraasa beeksisuudhaan kan jalqabnudha. Gara fuuladuraatti qabeenyawwan muuziyeemii biyyattii keessa jiran hedduu karaa appilikeeshinii kanaatiin akka beeksifaman gochuuf karoora qabna,” jedhan Obbo Naggaan. Torbee Turizimiifi Teeknolojii Finfinneetti kabajamu kanarrati kalaqawwan teeknolojii dargagootaan hojjetamanis ni eebbifamu. “Akka fakkeenyaatti appilikeeshiniin ‘Olocate’ jedhamu kan dhaabbileen tajaajila adda addaa kennan eessatti akka argaman ibsu ni jira. Kan biraan kuusaa suuraawwaniis ni jira. Kun hawwatawwan turiizimii Oromiyaa keessa jiran suuraa isaaanii iddoo tokkotti kan walitti qabamu,” jedhan. Komishinichi erga hundaa’ee asitti suuraawwaniifi viidiyoo qabeenya turiizimii naannichaa ibsan kuma 150 caalan walitti qabuun kuusaa suuraawwanii (Photo stock) keessa kuusuu himan Obbo Naggaan. Fuuladuratti hojiin suuraafi viidiyoo kuusuu kun itti fufee waan hojjetamuuf namni waa’ee Oromiyaa sagantaas ta’e dokumantariiwwan adda addaa hojjechuu barbaadu kuusaa suuraa kana seenuun waan hunda salphaatti akka argatuuf gargaaras jedhan. ‘Album Oromia’ fi barruuleen yeroo yeroodhaan maxxanfamuufi qabeenya Oromiyaa beeksisu karaa  online gadhiifamus hojiiwwan haaraa tibbana ifooman keessaa ta’uus himan. Fuula marsariitii Komishinii Turiizimii Oromiyaa jedhu odeeffannoo guutuufi fakkiiwwan hawwatoo turistoonni fayyadaman kan qopheesseeru Komishinichi, bakkawwan hawata turistii Oromiyaa toora galaniiru. Fuula kana irratti, mul'ataafi ergama Komishinichaa dabalatee odeeffannoo barbaachisoo ta'an dhiyaataniiru.	https://www.bbc.com/afaanoromoo/articles/c51e9g930e8o
politics	Waraana Yukireen: Loltoonni Raashiyaa Chernoobil 'gadhiisanii bahan' jette Yukireen	Loltoonni Raashiyaa bakka annisaa nikuleeraa duraanii kan tahe Chernobyl qabatanii turan gadhiisanii sokkuu hojjettoonni achi keessa jiran himan. Dhaabbanni nikuleeraa Yukireen Energoatom akka himetti, hojjettoonnisaa achi jiran, wayita ammaatti ''alagaan'' tokkollee bakka sana akka hin jirre mirkaneessan jedhe. Isaan dura garuu, humnoonni Raashiyaa muraasni achitti yoo hafan, kaan garuu gara daangaa Belaarus imaluusaanii himee ture. Oduun kunis gabaasa aanga'oota waraanaa US gaafa Roobii jedhaniin kan mirkaneessedha. Humnoonni Raashiyaa Charnoobil kan qabatan Guraandhala keessa wayita weerara biyyattii irratti eegalanitti ture. ''Ganama kana weerartoonni madda annisaa nukuleeeraa Charnoobil dhiisanii akka deeman fedhii qabaachuu himan,'' jedhe Energoatom ibsa gaafa Kamisaan. Boodarras kaampaanichi waraanni Raashiyaa erga waraanni jalqabee kaasee, miseensota waraanaa Yukireen ugguruu himate. Energoatom odeeffannoo kana kan wabeeffate hojjettootasaa achi jiranirraa yoo tahu, meeqatu qabame kan jedhu garuu hin himne. Dabaluunis loltoonni Raashiyaa wayita achitti buufatanii turanitti bakka haalaan faalameefi Chernobyl exclusion zone jedhamutti daannoo qotuu isaanii mirkaneesse. Kanaanis carallaa 'raadiyeeshinii' hangisaa guddaa taheen hubaman jedhe. Hubaatii raadiyeeshinii isaanirraan gaheenis, muraasni Belaarusitti yaalamaa jiru jechuun gabaafamaa jira - kana garuun mirkaneessuun ulfaataadha. Rooyitars hojjettoota achi jiran dubbisuun gabaasa midhaasseen, loltoonni gariin zoonii raadiyeeshinii keessa akka turanillee quba hinqaban ture. Waraanni Raashiyaa garuu erga bakka qabatee kaasee, hangi carallaa raadiyeeshinii achii bahu hanguma duraan tureen itti fufe jedhe. Ejensiin Annisaa Atomikii Idil-addunyaa (IAEA) ibsa baaseen, gabaasaalee kanneen mirkaneessuu akka hin dandeenye hime. Hoogganaan IAEA aanga'oota Yukireen wajjin tahuun, guyyoota dhufan keessatti garee Chernoobilitti erguuf mar'achaa jiraachuu himan. Chernoobil erga annisaa maddisisuu dhaabee waggooti hedduun lakka'amaniiru, tahus garuu dhaabeera jedhamee gatamee hin hafne. Ammallee to'annoon walirraa hin cinnetu barbaachisa. Bakki kun addunyaarratti balaa hamaa nikuleeraa isa hamaadha jedhameefi bara bulchiinsa Gamtaa Soviyeet keessa ALA 1986tti bakka itti qaqqabedha. Jiraattonni dhiyeenya magaalaa Pripyat wayita jiraatan marti achii buqqa'uun iddoo biraatti kan qubsiifaman oggaa tahu, erga sanaatii namuu garasitti hin deebine.	https://www.bbc.com/afaanoromoo/oduu-60938274
technology	Neetwoorkiin labata 5ffaa (5G) Itoophiyaan jalqabsiiste biyyattii akkamiin fayyada?	Itoophiyaan neetwoorkii moobaayilii labata 5ffaa (5G) hojii jalqabsiisteetti. Neetwoorkiin 5G (Labata 5ffaa) teeknoloojii moobaayilii saffisaa isa dhumaa addunyaan keenyi irra geesse dha. Saffisa isa dhumaa yeroo jedhamus fiilmii intarneetii irraa buusuuf (download) gochuuf sa'atii lama fudhatu, sakandiiwwan muraasa keessatti buusuuf dandeessisa. Teeknolojiin kaleessa Itoophiyaatti hojii jalqabe kuni beeksisaaf jechas magaalawwan biyyattii filataman keessatti tajaajila kennuu jalqabeera. Tajaajila kana dursanii beeksisuufis Finfinnee keessa Paarkii Aandinnati, Daandii Charchaliifi naannoo waajira Poostaatti  5G'n hojii eegaluu Itiyoo-telekoomitti itti gaafatamaa teeknolojii kan tahan Taarikuu Dammissee BBCtti himaniiru. Akka hogganaan kuni jedhanitti tajaajilli kuni waggaa tokkoo booda hojii beeksisuurraa gara tajaajila guutuu kennuutti kan ce'u yoo tahu ammatti buufataaleen tajaajila kennan ja'a yoo tahan fedhii Finfinnee fi naannolee irraa jiruun gara 150 guddachuu malu. Naannoleen, ''filataman kunneen kan namni baayyeen keessa socho'uufi fedhii daataa mobaayilii fayyadamuu qaban,'' gatii tahaniif tajaajilaaf filatamuu isaanii  itti-gaafatamaan kuni hubachiisaniiru. Buufataalee jahan amma hojii jalqabaniin namoonni kuma 30 tahan tajaajila kana argachuu danda'u. Itiyoo-telekoom maamilootnisaa tajaajila isaanii mala dijitaalaan akka argatan gochuuf, oomishtummaa guddisuuf neetwoorkii 4G LTE kan jalqabe bara 2015tti ture. Gara naannolee biraatti babal'isuunis tajaajila kennaa jira. Itti-gaafatamaan teeknolojii dhaabbata kanaa tajaajila teeknolojii 5G argachuuf neetwoorkii telekoomiiwwan diriirsaniin alatti teeknolojiin neetwoorkicha deeggaru akka barbaachisu himuun, ''kaffaltii tajaajila bu'uura godhate,'' akka qabaatus himaniiru. Obbo Taarikuun tajaajila kana yaaliidhaaf eegalsiisuuf ji'a tokkoo gadi akka fudhateefi ''baasii 4G fi 4G Advanced'f bahee tureen dachaa sadii caalu'' akka bahes himaniiru. Itoophiyaan, ''biyya diinagdee dijitaalaa ijaaruuf fiigicha olaanaarra jirtu dha,'' kan jedhan ittigaafatamaan kuni, kaayyoo kana galmaan gahuuf immoo 5G'n murteessaa dha. Tajaajilli kuni wal'aansa fayyaa fagoorraa kennamu babal'isuuf, qonna gurguddaa teeknolojiidhaan deeggaruuf, damee albuudaa biyyattii teeknolojiidhaan gabbisuufi indastirii jabeessuuf akka gargaaru dubbataniiru. Haala kanaan Itoophiyaan hojii neetwoorkii 2G diriirsuu dhaabuun, 3G, 4G, 4G Advanced fi 5G irratti hojjechaa akka jirtu itti gaafatamaan kuni ibsaniiru. Dabaluunis, naannolee biyyattii keessaa harki 66, teeknolojiin 3G waliin gaheera, 4G fi 4G Advanced magaalawwan 136 keessatti diriirfameera. Teeknolojiin Labata 5ffaa tajaajila saffisaa akka kennu himamus sirna wal-quunnamtii xiyyaaraa garuu ni jeeqa jedhamuun qeeqni irratti dhiyaata. Baatii darbe keessa daandiiwwan xiyyaaraa gurguddoo Ameerikaa 10 5G'n balaliiwwan irratti, ''dhibbaa guddaa jedhamu,'' uumuu mala jechuu akeekkachiisa kennanii turan. Daandiiwwan xiyyaaraa kunneen dhaabbileen tajaajila telekoomii kennan tajaajilli kuni buufataalee xiyyaaraa irraa yoo xiqqaate km3 fagaatee akka jiraatu gaafataniiru. Tajaajilli 5G'n keessumaa yeroo haalli qilleensaa gaarii yeroo hin jiretti sirna balalii ni jeeqa jechuun yaaddoo isaaanii ibsan. Dhimmi kuni Itoophiyaaf rakkoo hin tahuu jechuun Obbo Taarikuudhaan gaafanneerra. Isaaniis teeknolojii kana jalqabsiisuuf yeroo yaadan dhimma kanaaf xiyyeeffannoo akka kennan himaniiru. ''Ameerikaatti xiyyaara irraa lafatti wal-quunnamtii raawwachuuf malli fayyadaman firiikuweensii 5G waliin kan walitti dhiyaatu gatii taheef qoratamuu qaba yaaddoon jedhu jira. ''Nuti garuu mala 'lowerband' jedhamu gatii taheef, gama kanaan waan yaaddeessu akka hin jirre sirriitti hubanneerra,'' jedhan. ''Daandiiwwan xiyyaaraa waliinis marii gochuun waliigalaa jirra,'' jechuun hubachiisaniiru. 5G''n neetwoorkii  4G amma faayidaarra oolaa jiru irraa harka 20 akka saffisu himama. Teeknolojii raadiyoo ispeektiram jedhamu kan fayyadamu 5Gn, jalqaba kan hojiirra oolu dhaabbilee neetworkii dhiyeessaniini. Dhaabbileen kunneen tajaajila kana kan kennan intarneetii 4G guddisuuf akka isaan gargaarudha. Ispeektiramiin 5Gn fayyadamu dhaabbilee networkii mobaayilii dhiyeessan irratti hundaa'a. Dhaabbatichi meeshaalee daddabarsan baayyee dhaabuuf humna qaba yoo taheef intarneetii foyya'aa tahe qabaachuu dandeessu. Haatahu malee, teeknolojii kana diriirsuuf baasiin bahu salphaa gatii hin taaneef dhaabbileen networkii dhiyeessan rakkoon isaan mudachuu akka malu beekamaadha. Yeroo ammaa intarneetiin 4G namoonni baay'ee itti fayyadamaa jiran gidduugalaan sekandii tokkotti daataa megaabaayitii 45 naannessa. Tahus 4Gn sekandii tokkotti intarneetii hanga giggaabaayitii 1 dhiyeessuu akka danda'u ni himama. 5Gn saffisa intarneetii kanaa dachaa 10 hanga 20 geessisuu mala. Kana jechuun, faayila onlaayiniirraa buusuuf ykn dhimma biraaf fayyadamuuf intarneetiin keessan harka 20 saffisaa jechuudha. Saffisa kanaan fiilmii qulqullina olaanaa taheen hojjetame tokko daqiiqaa tokko keessatti onlaayiniirraa buusuu dandeessu.	https://www.bbc.com/afaanoromoo/oduu-61383878
sports	Loozaan Liigii Kubbaa Miilaa Maaltaatti taphoota 12 irratti goolii 30 galchuun taphattuu heddu galchite jedhamte	Taphattuun kubbaa miilaa, Loozaa Abarraa, BBCf haaraa miti. Akkuma garee kubbaa miilaa Maaltaa Birkiirkaaraa galte booda jiruun Awurroppaa maal fakkaata jechuun ishee waliin turtii taasisnee turre. Af-gaaffii BBC waliin taasistee turte saniin booda Loozaan riikordii heddu cabsiteetti. Gareen ishee Birkiirkaaraan tapha morkataasaa Hibarniyaanis waliin taasiserratti osoo gooliin tokkollee gareesheerratti hin galin goolii 17 injifateera. Loozaanis tapha kanarratti gareesheetiif goolii 17 galchiteetti. Kubbaa gooliif ta'an muraasallee taphattoota gareesheetiif dabarsiteetti. Loozaan tapha seena qabeessa kana booda goolii heddu galchuun gareen ishee dorgommii Liigii Maaltiiz irratti waancaa akka fudhatu taasifteetti. Loozaan amma eessa jirti? Loozaan ammatti bakka dhalootashee kan ta’e godina Kambaataa magaalaa Duraamee jirti. Taphattuun sarara fulduraa tun yeroo boqonnaaf gara Itoophiyaa deemtetti ture kan weerarri koronaavaayirasii mudate. Kanarraa kan ka’e gara Maaltaa deebitee deemuu hin dandeenye. Dorgommiin kubbaa miilaa Liigii Maaltiizillee sababa weerara koronaavaayirasii addaan citee ture. Loozaan osoo Itoophiyaa jirtu gareen ishee Birkiirkaaraan Piriimeer Liigii dubartoota Maaltaa akka injifate kan ifa godhame. Taphattuun sarara fuulduraa tun, liigii kubbaa miilaa Maaltaatti taphoota 12 irratti goolii 30 galchuun taphattuu goolii heddu galchite taateetti. “Garee Birkiirkaaraa waliin carra qabeettii ta’uu kiyyatti baay’ee gammadeera. Akka fedha Rabbiitti wanti hundi haala gaarii ta’een xumuramee jira,” jetti Loozaan. Karoora gara fuulduraa Dorgommiin Piriimeer Liigii Dubartootaa Maaltaa Onkololeessaa dhufu ni jalqabama jedhamee eegama. Garee kubbaa miilaa Magaalaa Adaamaarraa kan garee Birkiirkaaraa Fulbaana bara 2012seente Loozaan; waliigalteen garicha waliin qabdu xumurameera. Waliigaltee garicha waliin qabdu dheeressuuf karoora qabdii laata? “Waliigaltee Birkiirkaaraa waliin qabu kan waggaa tokkoo ture. Dhugaadha, garee Birkiirkaaraa irraa waliigaltee kiyya dheeressuuf waamichi naa dhiyaateera. Haala dureen ani isaaniif dhiheessellee ni jira. Haala duree kiyya waliin waliigalla yoo ta’e dheeressuu danda’a.” Loozaan turtiin garee Birkiirkaaraa waliin qabaadhe gaarii ture jetti. “Dhugaadha, jalqabbiin wanta tokkoo ulfaataa ta’uu danda’a. Ta’us garuu wanti hin baratamne hin jiru. Garichi jabeenya mataasaa qaba ture. Isarratti tattaaffiin keenya hundaa itti dabalamee milkaa’uu dandeenyeerra,” jetti. Liigiin dubartootaa Maaltaa taphootasaaf kaffaltii gaarii kaffalaan jedhee gaaffii BBC’n dhiyeesseefi Loozaan akkas kaffaltiinsaa hafus muxannoon amma argatte gara fuulduratti dorgommii fooyya’e keessatti akka hirmaattuuf akka ishee gargaaru himti. “Wanta tokko galmaan gahuuf yeroo yaaddu waan heddu ilaalcha keessa galchita. Ani kaffaltii kana keessa hin galchu. Kaffatiin kaffalamu xiqqaadha jedhaa hin jiru, kaayyoon kiyya imala kanarratti of mul’isuu; bahee taphachuu akka danda’u mul’isuu fi piroofaayilii kiyya guddisuu waan ta’eef gama kanaan naa milkaa’eera jedhee yaada.” “Nyaata biyya kiyyaa yaadee ture” jetti biyya Awurroppaa xiqqoo daangaarratti argamtu keessaa ji’oota jahaa ol kan turte Loozaan. Kubbaa miilaa fi koronaavaayirasii Weerarri koronaavaayirasii eega ji’a Bitootessaa keessaa mudatee asi haala jireenya dhala namaa haalan jijjiireera. Wantoota koronaavaayirasiin jijjiire keessaa tokko kubbaa miilati. Weerarri kun jireenya piroofeeshinaalii kubbaa miilaa Loozaarratti fide maal fakkaata? “Baay’ee ulfaataadha. Weerarri koronaavaayirasii haala kubbaa miilaa qofa miti kan jijjiire waan hin taaneef homaa miti.” Sababa koronaavaayirasiin taphoonni kubbaa miilaa dorgommiirraa fagaatanii turan; kanaan walqabatee bu’aa bayiin taphattoota mudate gahuumsa qaamaa qabaatanii turuu ture. Loozaan hoo gama kanaan maal irratti argamti? “Bakkeewwan dhiheenya kiyyatti argaman deemee ni hojjadha ture. Mana fi ganda keessattillee sochii ispoortii ni taasisa. Fagoo deemee hojjachuuf haalli jiru waan naa hin hayyamneef haala naa danda’ameen dhiheenya kiyyatti ture kan sochii ispoortii taasisu.” Loozaan qofaa ishee osoo hin taane taphattoota Dubartootaa Garee Biyyaalessaa Itoophiyaa fi taphattoota duranii magaalaa Adaamaa waliin darbee darbee naannoosaaniitti ispoortii akka hojjatanii fi bilbilaan dubbistuuLoozaa Abarraa—Shamarree maqaa biyyashee dirree kubbaa Awurooppaarratti ol kaasten dubbatti. Dabalataanis ‘ispoortii hojjachuun weerarricharraa of baraarruuf waan nu dandeessisuuf namni hundi bakka jirutti hamma danda’een ispoortii hojjachuu qaba’ jechuun gorsiti. Kaayyoon bara haaraa “Wundi keenyayyuu ogummaa jaalannurraa fagaannee mana keenyatti argamna. Rabbiin bara kana nagaan nu ceesisee weerara kana nurraa haa fageessu; akkasumas hunda keenyayyuu gara hojiitti nu haa deebisu jedha. “Ispoorteessaanis ispoortiin; isaan kaanis ogummaa barataniin bara haaraa kanatti waan gaarii hojjanna jedhee yaada.” Isinis warri BBC baga bara haaraatiin isiniin gahe! BBC’n illee sii fi maatii keetiif baga bara haaraatiin siin gahe jechuu barbaada.	https://www.bbc.com/afaanoromoo/oduu-54180602
health	Koronaavaayiras: Chaayinaan osoo sababa COVID19 namni jalaa hin du'iin ooltee bulte	"Guyyaa darbe sababa koronaavaayirasiin namni tokkollee osoo hin du'iin ooluu Chaayinaan gabaafte, kun erga weerarri vaayirasichaa mudate as yeroo jalqabaafi. Guyyoota muraasa darban namoota muraasas ta'u namootni dhibee COVID19'n du'aa turan. Biyyattiin yeroo duraaf osoo namni na jalaa hin du'iin oole haa jettu malee ragaa Chaayinaan dhimma koronaavaayirasii irratti addunyaaf kennitu irratti gaaffii hedduutu ka'a. Oduun dansaa kun wayita magaalaan weerarri vaayirasicha keessatti eegale Wuhaan uggura sochii laafisuuf qophaa'aa jirtutti dhagaa'ame. Amajjii 23 booda yeroo jalqabaaf namoonni magaalattii keessaa akka bahan hayyamamaaf jechuudha. Wayita Ameerikaan lakkoofsa namoota du'anii 10,000 olii waliin vaayirasichaan wal'aansoo hamaa keessa jirtutti Chaayinaan vaayirasicha injifachuun aanga'oota biyyattiif oduu aagaati. Torbanoota darban Chaayinaan biyyoota Afrikaafi Awurooppaa vaayirasichaan lolaa jiraniif deeggarsa gochaa turte Chaayinaa keessatti lakkoofsi namoota haaraa vaayirasichaan qabamaa jiraniis daran xiqqaachaa jira. Wiixata kaleessaa namoota 32 qofatu vaayirasichaan qabame, hundi isaaniituu warraa biyya biraa irraa garas dhaqanidha jetti Chaayinaan. '...ifa abdii guddaadha' Gabaasaan BBC Beejing jiru Isteefan Makdonel waan jedhe: ""Ragaa biyyattii irratti gaaffiin ka'ullee yeroo duraaf du'a malee ooluun biyyattii lammilee Chaayinaafis ta'e guutuu addunyaaf ifa abdii guddaadha."" Ragaan biyyattiin lakkoofsa namoota vaayirasichaan qabamaniifi du'anii addunyaaf himaa turteefi jirtu dhugaa ta'uu baatullee, dhugaan lafarra jiru biyyattiin vaayirasichaa to'achaa jiraachuu ishee mul'isa jedha. Oduun biyyattiin osoo namni jalaa hin du'iin ooluu kun garuu haala nama ajaa'ibuun Chaayinaa keessatti ijoo dubbii ta'ee dubbatamaa hin jiru jedha Isteefan. Miidiyaaleen paartii biyyattii bulchu 'Paartii Komuniistii Chaayinaa' jalatti bulanis ta'e, miidiyaaleen hawaasaa odu kana akka waan guddaatti haasawaa hin jirani jedhe. Kuni tarii sababa shakkii ragaa mootummaan biyyattii dhiyeessuurraa qabaniin ta'uu mala. Sanas ta'e kana dhugaan lafarra jiru waan abdii namatti horudha jedhe."	https://www.bbc.com/afaanoromoo/oduu-52195938
politics	Walitti bu'iinsa Koonsootiin namoonni kuma 70 caalan qe'eerraa buqqa'an	"Godina Koonsoo iddoowwan garaagaraatti walitti bu'iinsa mudachaa jiruun lammiileen kuma 70 caalan qe'eesaaniirraa buqqa'anii akka jiran Hoogganaan Waajjira Bulchiinsaa fi Nageenyaa godinichaa Obbo Hasan Walaaloo himan. Walitti bu'iinsa Godina Koonsoo Aanaa Sagan keessatti torbee darberraa eegalee mudachaa jiruun namoonni ajjeefamuu, madaa'uu fi buqqa'uu akkasumas manneen hedduun gubachuu ammoo Bulchaan aanichaa Obbo Katamaa Galaboo BBC'tti himaniiru. Godinichatti torbee darberraa eegalee walitti bu'iinsa uumamuu eegaleen namoonni hedduun miidhamuu jiraattonni BBC'n haasofsiise ni dubbatu. Kanaan dura rakkoo mudateen manneen 290 ta'an guutummaatti barbadaa'uu hooggansi balaa sodaa adda baaseera kan jedhan bulchaan aanaa Sagan Obbo Katamaan, rakkoo alanaa kanaan garuu manneen meeqa akka gubatan baruun rakkisaa ta'eera jedhan. Yeroo ammaa magaalaa Sagan keessaa ala iddoowwan garaagaraatti haleellaan raawwatamaa akka jiruu fi yaaddoo akka qabanillee dubbatu Obbo Katamaan. Godina Koonsoo uummata naannoo Sagan keessaa of-qindeessanii erga ba'anii booda gaaffii caasaa fi bulchiinsaa qabna jechuun kanneen hookkara kaasaa turantu haleellaa raawwataa jiru jechuun shakku bulchaan kun. Obbo Dirshaa Oolataa hoogganaa Itti Aanaa Intarpiraayizii misooma  Indastirii Godina Koonsoo yoo ta'an hojiif gara Sagan kan imalan torbee darbe keessa ta'uu BBC'tti himan. Yeroo ammaa waajjira bulchiinsa magaalaa Sagan keessatti namoonni 400 ta'an daandiin itti cufamee ugguramanii jiraachuu ibsan. Roobii darbe magaalaa Sagan keessaa socho'uuf yaalii taasisanis garuu konkolaataan humnootii nageenyaa haleelamuun miseensi poolisii tokko ajjeefamuun erga dhagahamee booda socho'uuf akka hin dandeenye dubbatan. Namoonni 400 ta'an kanneen waajjira bulchiinsa magaalaa Sagan keessa buufatanii jiran kunneen hojjettoota mootummaa magaalaa Sagan yoo ta'an isaan keessaa afur ammoo hojjettoota bulchiinsa Godinichaati jedhan hoogganaan kun. Yeroo ammaas humna addaatiin eegumsi godhamaafii jira jedhan. Bulchaa Aanaa Sagan kan ta'an Obbo Katamaa Galaboo isaaniis ta'e hojjettoonni aanichaa kaan sodaa nageenyaarraan kan ka'e biiroo irraa fagaatanii deemuu hin dandeenye jedhan. ""Biiroo irraa meetira 50 fagaatanii deemuun hin danda'amu. Haalli jiru waan daandii gadi dhiise fakkaata,'' jechuun haala hammaataa keessa jiraachuu ibsan. Isaanis oolanii kan bulan biiroosaanii keessa ta'uu kan ibsan Obbo Katamaan firaashiin galagala irra rafee bule guyyaa guyyaa duuba kiyyatti hirkiseen maamila tajaajila jedhan. Kamisa darbe walitti bu'iinsi hammaatee jaarrolee naannoorra haleellaa qaqqabeen namoonni ajjeefamuus ibsan hoogganaan kun. Naannichatti humni addaa naannoofi poolisiin federaalaa jiraatanis haleellaan kun inumaa kallattiin isaanirratti kan qiyyaafate waan ta'eef to'annoodhaan ala ta'eera jedhan. Jiraattonni maal jedhu? Sababa wal dhabdee kanaan abbaa isaanii kan dhaban Obbo Urmaallee Ugaandee, ‘’abbaa kootti biyyoo uffisuu hin dandeenye,’’ jechuun BBCtti himaniiru. Abbaan isaanii, Obbo Ugaandee Angaaree nama ganna 58 yoo tahan abbaa ijoollee 11'ti. Gaafa Sanbataa ture sa’aatii sagalitti magaalaa Saganitti rasaasaan dhahamanii lubbuun kan darbe. Obbo Urmaalleen akka jedhanitti yoo taheef, abbaan isaanii tajaajilaa Waldaa Kiristiyaanaafi jaarsa biyyaa turan. ’’Humnoota nagaa hin barbaanneefi aanaa addaa Gumaaydee deebisuu warreen barbaadantu,’’ abbaa isaaniirratti haleellaa akka raawwatan himu. Hidhattoonni kunneen abbaa isaaniirratti kan xiyyeeffatan erga mootummaadhaan jaarsa araaraa jedhamuun filatamaniin boodadha jedhu. Obbo Ugaandee Angaareen yeroo ajjeefaman manuma isaanii akka turan kan himan Obbo Urmaaleen, manni isaanii rasaasni irratti roobee, intalli isaanii tokkko miilarra qawween dhahamtee magaalaa Saganitti yaalamaa jiraachuushee dubbataniiru. Haadha isaaniifi dubartoonni mana keessa turan hidhattootaan fudhatamuufi ammallee achi buuteen isaanii akka hin beekamne himu. ‘’Kana dura hidhattoonni kunneen halkan halkan dhokatanii haleellaa raawwatu ture, amma garuu kallattiidhumaan haleeluu jaqabaniiru,’’ jedhan. Abbaan isaanii silaa kan awwaalamuu qaban Waldaa Makaanayasuus dhiyeenya isaanitti tahu malus nagaan dhabamuurraan kan ka’e, du’anii guyyaa sadii booda mooraa bulchiinsa naannichaa keessatti awwaalamuu himu. Karaan cufaa waan tureef  abbaa isaanii awwaallachuu akka hin dandeenye dubbatu. Jiraataa ganda Magarsaa kan tahaniifi maqaan isaanii nageenya isaaniif akka hin dhahamne gaafatan, naannoo sanarraa dubartoonnii fi ijoolleen baqachuu isaanii dubbatu. Xaafiin maasaa isaaniirra tureefi manni isaanii gubatee dhiirota naannoo isaanii waliin ganda isaaniitti haleellaan dabalataa akka hin dhalanneef eeguuf achitti hafuu isaanii dubbatu Warri danda’an gara ganda Kaaraat jedhamutti, kaan immoo gara gandoota nagaa tahanitti akka baqatan dubbatu. Haleellaan akkasii godinni Koonsoo erga hundaa’ee yeroo sadaffaaf mudachuus himu. ‘’Kana dura 2011 fi 2012 A.L.H haleellaan wal fakkaataa qaqqabeera,’’ jechuun dura taa’aa ganda isaanii dabalatee namoonni baayyeen hidhattootaan ajjeefamuu dubbatu Bulchitoonni Godina Koonsoo maal jedhu? Godina Koonsootti itti gaaftamaa qajeelcha nageenyaa kan tahan, haleellaan hidhattoonni gandaa hanga godinaatti taasisan ‘’weerara fakkaata,’’ jedhu. Gandooti baayyee ibiddaan barbadaa’uu, haleellaan meeshaa waraanaan deeggarame, humnoota nageenyaa marsuun akka raawwatamu dubbatan. Haala kanaan lakkoofsi namoota lubbuun darbe, miidhaan qaqqabeefi qabeenya barbadaa’e akka hin beekamne dubbatu. Godinichatti iddoon rakkoon jiru humni federaalaa fi naannoo jiraatus hidhattoonni humnoota nageenyaa kunneen irratti fuulleffachuun akka haleelan dubbatan. Haleellaa hanga yoonaa raawwateenis namoonni kuma 70 tahan qe’ee isaaniirraa buqqa’aniiru. Yeroo ammaa magaalaa guddoo Koonsoo kan taate Kaaraat keessa jiraatan yaaddoorra jiraachuu bulchiinsa naannichaaf beeksisuu dubbataniiru, Naannoo Bulchiinsa Uummattoota Sagan jedhamuun beekamu kanatti gaaffiin daangaa fi caasaa bulchiinsaa yeroo dheeraaf ka’aa kan ture yoo tahu sababa kanaan hawaasa naannichaa biratti walitti bu’insa uumamaa tureera. Wal dhabdee kanneen keessatti haleellaa hidhattoonni qaqqabsiisaniin lubbuu fi qabeenya jiraattotaa irratti miidhaan olaanaa qaqqabaa tureera. Haleellaan tibbana qaqqabes waanuma kana ilaallatu akka tahe bulchitoonniifi jiraattonni naannichaa ni dubbatu."	https://www.bbc.com/afaanoromoo/oduu-55006701
politics	Oppireeshinii Marsabiitiin namoonni to'annoo jala oolan mana murtii dhiyaatan	Oppireeshinii Marsabiitiin namoonni torba meeshaa waraanaa seeraan alaa qabachuun himatamuun mana murtiitti dhiyaatan. Duula 'Rudisha Amani' yookaan nagaa deebisuu jedhuun mootummaan  Keeniyaa oppireeshinii addaa gaggeessaa kan jiru oggaa tahu, kanaanis namoota seera kaa'ame daddarbanii argaman jedhe to'annoo jala oolchuun mana murtiitti dhiyeessaa jira. Duula addaa poolisiin dhiyeenya magaalaa Marsabit kan argamtu bakka Ollaa Adii Huqqaa jedhamtutti gaggeesseen, meeshaalee waraanaa fi rasaasa to'annoo jala oolchuu beeksiseera. Dhaddacha guyyaa Roobii Mana Murtii Marsabiit (Marsabit Law Courts) taa'ameen, namoonni guyyaa Kibxataa meeshaa waraanaa heeyyama hinqabne qabatanii argamuun himataman torba dhiyaataniiru. Abbaan Alangaas himannaa isaa dhiyeesse keessatti jarri kun seera kaa'ame daddarbuun, meeshaalee waraanaa kanneen akka AK-47 sadii, G3 tokko, akkasumas Maashin gaan (GPMG) tokkoo fi rasaasa gosa akka akkaa 385 irratti argamuu mana murtiif dhiyeesse. Dhaddachi Afaan Ingiliziin kan adeemsifame oggaa tahu, himatamtoonnis afaan kamiin tajaajilamuu akka barbaadan eegii gaafataman duuba, Afaan Booranaa (Oromoo) akka dubbatan himanii namni afaan isaanii hiikaa ture. Abbaan Alangaas qorannoon dabalataa akka isa barbaachisu himuun, guyyaan dabalataa torban lama akka isaaf dabalamu gaafate. Kana malees meeshaalee waraanaa to'annoo jala oolan kunneen qorannoo dabalataaf jecha gara magaalaa guddittii Naayiroobiitti erguullee himan. Himatamtootaanis tokko tokkoon maqaa yaamuun torban lama gaafatame irratti diddaansa yookiin mormii akka qaban gaafatamanillee, cuftinuu diddaansa hinqabnu jechuun deebisan. Haaluma kanaan abbaan seeraa (magistrate) S. K. Arome jedhaman guyyaa dabalataa gaafatame simachuun himatamtoonni Caamsaa 24, 2020 akka gad dacha'anii dhiyaatan ajaja dabarsan. Hanga sanatti mana hidhaa magaalattii keessa akka turanis ajajni darbeera. Gama kaaniin labsii uggura sochii dhorku dira Marsabiititti kaa'ame kanneen daddarbanii argamanis qaamolee nageenyaan to'annoo jala ooluun mana murtiitti dhiyaataniiru. Mootummaan Keeniyaa rakkoo nageenyaa bulchiinsa Marsabiit keessa adeemuufi lubbuufi qabeenya hedduu galaafatu to'achuuf jecha jalqaba ji'a Caamsaa eegalee oppireeshinii addaa labsuun, daangaa sochiillee kaa'eera. Mootummaan biyyattii bulchiinsa kana keessa gosota qubatan keessaa wal jibbiinsaa fi wal hadhiisi Booranaa fi Gabraa gidduu jiru hammaachuu isaatiin duula kana gaggeessuuf murteessuu hime.	https://www.bbc.com/afaanoromoo/oduu-61360919
health	Biyyoonni sooreyyiin Ijoollee talaaluu tursanii biyyoota hiyyeeyyiif akka qoodan gaafataman	Biyyoonni dureeyyiin talaallii Koroonaavaayiras da'immaaniifi ijoolleef kennuuf karoora qabatan jijjiiranii bakka isaa biyyoota galii xiqqaa qabaniif akka gumaachaan hoogganaan Dhaabbata Fayyaa Addunyaa gaafatan. Dr. Teediroos Adihaanoom ibsa Jimaata kennaniin biyyoonni sooreyyiin sagantaa raabsa talaallii haqa Covax jedhamuuf akka gumaachan gaafatan. Raabsi talaallii koronaa hanga ammaatti bifa walfakkaataa qabatee hin jiru. Ji'a Muddee darbe talaaliin jalqabaa ifa erga godhamee ka'ee hanga ammaatti biyyootni sooreyyiin dhiyeessa talaallichaa harka hedduu fudhataniiru. Hedduun isaanii ammallee lammiilee isaanii hamma danda'an mara talaaluuf dorgomaa jiru. Dr. Teediroos Jeneevaarraa ibsa kennan kanaan biyyoonni gariin maaliif daa'immaniifi ijoollee gaheeyyii talaaluu akka barbaadan nan hubadha ''amma garuu osoo yaada isaanii kana keessa deebi'anii ilaalaniin gorsa'' jedhan. ''Biyyoota galii xiqqaafi gidduugaleessaa qaban keessatti talaalliin dhiyaate hojjetoota fayyaafillee hin geenye, hospitaalonni namoota yaala lubbuu bararuun sardamaa jiru'' jedhan. Torbee darbe pireezidantiin US Joo Baayidan ijoollee umrii 12-15 gidduu jiran atattamaan talaaluuf karoorfamuu ibsaniiru. Ji'a tokkoo booda lammiileen US 70% ta'an talaallicha marsaa jalqabaa kan fudhatan akka ta'aniis abdii qaban himaniiru. Kaanaadaaniis akkasuma ijoollee umrii 12-15 gidduu jiraniif akka kennamu jechaa jirti. Waggaan lammaaffaa weerara dhibee Koronaa hamaa akka ta'u haala akkaan yaadessaa Indiyaan keessa jirtu akka fakkeenyaatti kaasuun hubachiisaniiru Dr. Teediroos. Indiyaatti ogeeyyiin fayyaa dhibee kana yaaluutti jiranillee talaallii kana hin fudhanne. Sababa kanaattis du'aa jiru.	https://www.bbc.com/afaanoromoo/oduu-57126468
health	Koronaavaayiras: Imaltoonni daandii qilleensaa maaskii godhachuu qabdu jedhaman	Daandiiwwan qilleensaa gurguddoon muraasni tatamsa’ina COVID-19 ittisuudhaaf imaltoonni maaskii akka godhataniif gaafataa jiru. Daandiiwwan qilleensaa Ameerikaa hedduun torbee kana keessa imaltootaafi hojjattoota tarkaanfiwwan haaraa fayyaafi nageenya mirkaneessan fudhataa jiru. Daandiiwwan qilleensaa guutuu addunyaarra jiran biroos imala jalqabuuf maaskii godhachuu dirqama taasisaa jiru. Yeroo balaliin idil-addunyaa %90 haqamee jiru kanatti daandiiwwan qilleensaa ji’a kanarraa jalqabee balalii jalqabuuf abdii qabu. Har’a irraa eegalee daandii xiyyaa US Delta imaltoonni maaskiifi wantoota fuula dhoksan biroo yeroo buufata xiyyaara keesssa seenan irraa jalqabee hama balaliin xumuramutti godhachuu qabu jedheera. Daandii Xiyyaa Ameerikaafi Yuunaayitidis gamasaaniitin hojjettootasaaniifi imaltoonni maaskii akka godhataniif waamicha dhiheessuuf jedhaniiru. Daandiileen xiyyaara kunneenis kun balalii itti fufuusisuuf tarkaanfii yeroo murtaa’eeti jedhaniiru. “Yeroo imaltoonni nu waliin balali’an nageenyummaa akka itti dhagahamuuf,” jedhan dubbi himaan Daandii Qilleensaa Ameerikaa Kaart Isteesh. “Tarkaanfiwwan kanneen hojiirra oolchuuf saffisaan hojjachaa jira, akkasumas imala maamiltootaafi hojjettoota keenyaa fooyyeessuu itti fufna.” “Imaltoota hundaaf fuula dhoksuun dirqama. Imaltootaaf maaskii bilisaan ni kennina,” jedhan Maadii Kiing, dubbi himtuun Daandii Qilleensaa Yuunaayitid. Daandii qilleensaa hundi imaltoonni maaskii akka godhatan taasisaa hin jiran. Qantaas akka jedhetti, “Awustiraaliyaa keessatti maaskii godhachuuf dirqamni hin jiru. Mootummaanis ta’ee daandii xiyyaaraatiin murteen darbe hin jiru.” Daandiin xiyyaara Awustiraaliyaa marsariitiisaarratti akkas jedheera: “Daandii xiyyaararratti carraan koronaavaayirasiidhaan qabamuun xiqqaadha jedhamus, balaliirratti walirraa fagaachuun hojiirra ni oolfama.” Yeroo kanatti dhaamsa qondaala fayyaa Awustiraaliyaa hordofaa jirra. Tatamsa’ina koronaavaayirasii ittisuuf daandii qilleensaa adda addaa murteewwan garagaraa fudhataa jiru. Murteen kun kan yeroo gabaabaa yookiin dheeraa ta’uunsaa wanti beekame hin jiru. Baayyina imaltootaa cinaatti balalii duraa farra vaayirasii biifuun tarkaqanfiiwwan biroo fudhatmanidha. Imaltoonnis wal tuttuqqaa hir’isuudhaaf yoo danda’ame nyaataafi dhugaatii mataasaanii akka harkatti qabatan gorfamaa jiru.	https://www.bbc.com/afaanoromoo/oduu-52527053
politics	Qormaatawwan ijoo Pirezidantii haaraa Wiiliyaam Ruutoo eeggatan	Pirezidantii Itti-aanaan Keeniyaa Wiiliyaam Ruutoo filannoo seenaa biyyattii keessa morkii cimaan itti taasifame jedhame irra-aanuu isaanii komishiniin filannoo biyyattii ibseera. Morkataan isaanii cimaa ministirri muummee duraanii Raayilaa Odingaa garuu murtee komishinichaa mormuun akka hin fudhanne ibsaniiru. Jireenya gad-aanaa keessaa dhufuun imala dheeraa booda mataa biyyaa kan ta’an Ruutoon, ammallee wantoonni mataa dhukkubbii ta’an isaan eeggatu. Kanneen ijoo ta’an maali? Keeniyaarratti liqaan hin deebifne dolaara biiliyoona 72 ta’utu irra jira. Kuni waggaa sagal dura yeroo Uhuruun aangoo koran isa turerraa haalaan dabaleera. Ogeeyyiin rakkoon kuni biyyattiin deeggarsa Dhaabbata Maallaqa Addunyaarraa [IMF] akka hin arganne taasisuu danda’a jechuun yaaddoo ibsu. Akka Ministeer Maallaqaa Keeniyaatti, bara bajata darbe biyyattiin galii taaksiirraa argatte keessaa 57% idaa yookiin liqaa irra jiru kanfaluuf olchite. Gatiin meeshaalee bu’uuraa hawaasi fayyadamu waggoota shan darbaniif Keeniyaa keessatti dabaluutti jira. Kunis, mootummaan nyaataafi boba’aa gatii baasuun akka tasgabbeessu dirqeera. Qaala’insi jireenyaa jireenya guyyuu lammiilee Keeniyaaf qorumsa kanneen ta’an keessaati. Fakkeenyaaf gatiin daakuu boqqolloo nyaata guyyuu nyaatamuufi ugaalii jedhamu tolchuuf oolu 67%'n dabaleera. Boodarra mootummaan deeggarsa gatii gochuun gatiin isaa akka xiqqaatu dhiheessitoota waliin waliigaleera. Waraanni Raashiyaafi Yukireeniis gatiin nyaataa addunyaa akka guddatu taasiseera. Daakuun qamadii Keeniyaa 30% - 50% ta’u Raashiyaafi Yukireen irraa dhufa. Yeroo walfakkaataa waggaa dura jiru wajjiin yeroo walbira qabamu baatiiwwan afran yookiin kurmaana tokkoffaa bara 2021 keessa hammi lammiilee hojii dhabanii dabalaleera. Baatiiwwan duraa bara 2020’tti hammii namoota umrii 20 -24 jiran keessaa kan hojii dhaban 15% ture. Waggaa itti aanu 16.3%'tti ol guddate. Akka gabaasa Baankii Addunyaatti,  hammi namoota hojii barbaadan wagga waggaatti miiliyoona tokkoon dabaluus, namoonni miiliyoona 5.2 hojii argachuu dhabaniiru. Guddinni dinagdee Keeniyaa bara 2022 dhibbantaa 5.5 guddatee ture. Bara 2023- 2024 immoo 5.2%’n guddata jedhamee eegama. Hammi guddina dinagdee Keeniyaa cimaa ta’us bara 2021 7.5% isa guddaterraa garuu gadidha. Malaammaltummaan rakkoolee ijoo Keeniyaa keessaa tokkodha. Akka hoogganaa tajaajila ummataa Keeniyaa Joosef Kinyuwaatti, bajata biyyattii keessaa 1/3ffaan malaammaltummaan bada. Akka dhaabbata akkaawuntii KPMG LLP jedhamutti immoo yakka, gubboo, akkasumas caalbaasii waliin dhahuun galii biyyattii keessaa 10% dhabamsiisa. Pirezidantiin biyyattii Uhuruu Keeniyaataa kana dura mootummaa Keeniyaa jalaa guyyuu shilingiin biiliyoona lama ni saamama jedhanii turan.	https://www.bbc.com/afaanoromoo/articles/cz4e5jn8pwgo
sports	K﻿ilabni Sa'ud Arabiyaa tokko Roonaaldoo mallatteesisuuf miindaa Birrii biliyoona 10 ol dhiyeesseef	Kiristaanoo Roonaaldoof kontiraatni hanga umuriin isaa waggaa 40 guututti taphachuu isa dandeesisu kilaba Sawud Arabiyaa Al-Naasir irraa dhiyaateef. Akka gabaasa CBStti kilabni kun kontiraata wagga sadii Roonaaldoof dhiyeesse. Roonaaldoon kilaba kana galuuf yoo murteesse waggaatti doolaara miliyoona 75 argata. Waggoota sadii keessatti ammoo doolaara miliyoona 225 [biliyoona 10 ol] kaffaluu akka barbaadu kilabni Al Naser kun ibseera. Amma murtoo Roonaaldoo eegu malee hoggantootni kilabichaa fedha guddaa akka qaban himaniiru. Yeroo ganna darbe keessas kilabni Sawud Arabiyaa tokko miliyoona 125 kaffaluuf akka barbaadu himamaa ture. Roonaaldoon amma waancaa Adunyaa irratti biyya isaa Poorchugaaliif taphachaa jira. Kontiraata kilaba isaa duranii Maanchister Yuunaayitid waliin qabu waan adda kuteef bilisaan kilaba barbaade galuu danda’a. Roonaaldoon kilaboota gurguddoo Awurooppaa keessa taphachuu barbaada. Haa tahu malee, kilebootni gurguddoon yeroo jijjiirraa waqtii gannaatti Roonaaldoo akka mallattesisuu hin barbaanne himaniiru. Tapha Poorchugaal Gaanaa waliin taphatte irratti galchii rukuttaa peenaaliitiin lakkoofsisuun walitti aansee Waancaa Addunyaa shan kan bara 2006, 2010, 2014, 2018 fi 2022 irratti lakkoofsisuun rikardii haaraa galmeesse. Roonaaldoon biyya isaaf galchiiwwan 119 lakkoofsisuun rikardii harkaa qaba. Kana malees akka addunyaatti taphataa kamiyyuu caalaa biyya isaa fi kilabaaf galchii lakkoofsisuun rikardii harkatti galfateera. Roonaaldoon kilaboota taphateef waliigalaan galchiiwwan 700 ol lakkoofsiseera. Roonaaldoon kilaba isaa Maanchister Yuunaayitid waliin waliigalteedhaan kontiraata isaa addaan kute. Roonaaldoon gaaffiifi deebii Piir Morgaan waliin godhe irratti ‘’akkan ganame natti dhagahama’’ jedhe. Itti aansee leenjisaa kilabichaa Erik Ten Haagiif kabaja hin qabu jedhe. Dubbiin isaa kun akka kilabichi kontiraata isaa addaan kutu godheera. Roonaaldoon bara dorgommii 2021/22 Maanchisteriif galchiiwwan 24 lakkoofsise. Bara kana garuu gahumsa ittiin beekamu agarsiisuu hin dandeenye.	https://www.bbc.com/afaanoromoo/articles/cd1vv1x1ndzo
health	Indiyaan oomisha shirooppii du’a daa’immaniif madda jedhame dhaabde	Qondaaltoonni fayyaa Inidiyaa, erga du'a daa'imman Gambiyaa 70 ta'an waliin hidhata akka qabu erga baramee booda, warshaan shirooppii qufaa dhiyeessu oomisha akka dhaabuuf ajajan. Dhaabbati Maiden Pharmaceuticals “hojii oomishaa fi yaalii isaa heedduu irraatti” seeroota cabseera jechuun to'attoonni Indiyaa himan. Duuti daa’imman gara 70 ta’anii shirooppiiwwan qufaa Maiden afur waliin erga hidhata qabaachuun adda baheen booda, Dhaabbanni Fayyaa Addunyaa (WHO) addunyaaf ergaa of eeggana labseera. Amma Indiyaa fi Gaambiyaa keessatti qorannoon gaggeeffameera. Aangaa’onni to’annoo akka jedhanitti, dhaabbati Niiw Delhiitti argamu kun seerota eegumsaa hedduu cabsuu isaa erga baranii booda hojii omishaa hunda dhaabaniiru. Dabaluunis “yeroo qorannootti hojii seerota cabsan hubatamanii fi qulqullina, nageenyaa akkasumas bu’a qabeesummaa qoricha omishamaa ture irratti rakkoon waan jiruuf,” tarkaanfiin kun fudhatame jedhaniiru. D﻿haabbati Maiden yaada akka kennuuf gaaffii BBC'n dhiyeesseef deebii hatattamaa hin kennine. Torban darbe, dhaabbatichi “du’a kunneeniin wal qabatee gabasaa miidiyaan rifanneerra fi wanta uumameen gaddineerra,” jechuun beeksisee ture. Kanas kan jedhe erga beeksisa WHO’n hidhata shirooppiiwwan  dhaabbaticha (Maiden) afur, du’aa fi fdhibee kale daa’immanii Adoleessa, Hagayyaa fi Fulbaana keessa uumame gidduu jiru irratti akeekkachiisa erga kennee booda. Dabalataanis WHO’n qorichi kun Gambiyaan alatti, “karaa gabaawwan adda addaan biyyootii fi naannolee birootti,” raabsameera ta’a jechuun akeekkachiiseera. Qorichootii kunneen shirooppiiwwan Promethazine Oral Solution, Kofexmalin Baby Cough Syrup, Makoff Baby Cough Syrup fi Magrip N Cold Syrup kan jedhaman ta’u akka baafameera. Poolisiin Gaambiyaa du’a daa’imman kunneenii qorachaa kan jiru yoo ta’u, lammileen biyyatti haqi akka jiraatuuf gaafachaa jiru. Pirezdaantiin Gaambiyaa, Adaamaa Baaroo, anga’ootii qorannoo isaaniin wanta hunda gadi fageenyaan akka ilaalan ibsaniiru. Gabaasa jalqabaa Kibxata ba’een, poolisiin Za Gaambiyaa, shirooppiiwwan qufaa kunneen gara biyyatti kan seene dhaabbata US keessatti argamuun akka ta’e ibseera. Dabalataanis, shirooppiwwan faalamoo 50,000 ta’an gara biyyattii seenaan keessaa harki caalan amma to’annoo jala oolfamuu isaani gabaasi kun eereera.	https://www.bbc.com/afaanoromoo/articles/c0vl4rdp89no
health	Koronaavaayiras: Kooriyaa Kaabaatti 'nama Covid-19 shakkame' jalqabaa argame	"Kooriyaan Kaabaa yeroo jalqabaaf namni koronaavayirasiin shakkame argame jechuun himte. Miidiyaan biyyatti KCNA jedhamu akka gabaasetti namni waggaa sadii dura biyya ganuun Kooriyaa Kibbaa galee ture, torban darbe biyyatti deebi'ee mallattoon Covid-19 irratti mul'ateera. Hogganaan Biyyatti Kiim Joong-uun anga'oota olaanoo waliin marii hatattamaa gaggeessuun, magalaan daangaarra jirtu Kayisoong akka cufamtu murteesseera. Biyyi iccitii qabaachuun beekamtu Kooriyaan Kaabaa, kanaan dura namni Covid-19 qabame hin jiru jettus, xinxaltoonni garuu kun waan hin taanedha jedhu. ""Wanta hatattammaa magaalaa Kayisoongitti uumameen namni biyya ganee turee karaa seeraan alaan Waxabajjii 19 karaa seeraan erga daangaa ce'e booda vaayirasii hamaa kana qabaachuun shakkamera,"" jedha KCNA. Walga'ii Sanbata taasisan irra Kiim Joong-uun vaayirasichaa to'achuuf ""mala hatattamaa cimaa"" ajajeera. Dabalataaniis namni biyya ganee ture kun akkamiin daangaa eegumsa cimaa qabu kana darbuu akka danda'e irratti qorannoon eegaluu isaa kan ibse Kiim, kanneen yakka kana keessatti hirmaatan irratti 'adabbiin cimaa' akka fudhatamu ibsuun KCNA gabaaseera. Yeroo kanatti Kooriyaan Kibbaa guyyoota darban keessatti namni karaa seeraan alaan daangaa darbe kamuu jiraachuu hin gabaasne. Yeroo koronaavaayirasiin addunyaatti tatamsa'aa turetti, Kooriyaan Kaabaa ji'a ja'a dura daangaa ishee cufuun namootni kumaatamaan lakka'aman akka adda of baasan gootee turte. Jalqaba ji'a kanaatti Kiim Joong-uun biyyattiin 'milkaa'ina ifaan' Covid-19 to'atteetti jechuun faarsaniiru."	https://www.bbc.com/afaanoromoo/oduu-53542572
politics	Filannoo US 2020: 'Iraan marsariitiiwwan qondaaltoota irratti xiyyeeffatan keessaa harka qabdi'	Marsariitiiwwan fi midiyaale hawaasaa qondaaltoota olaanoo itti gaafatamoo nageenyaa fi filannoo 2020 to'ataa turan irraatti dorsiisa ajjeechaa qaban duuba haala ''amansiisaadha jedhamuun'' eergamtoonni haleellaa saayibarii Iraan jirachuu, eejansiiwwan nageenyaa US lama beeksiisan. Ibsa waloo Muddee 23 Waajjirri Qorannoo  Yakkaa Federaalaa (FBI) fi Ejansiin Saayibar Sakuritii fi Nageenyaa Bu'uuraa (Cisa) kennaniin, gochiichaaf Iraan ittigaafatamtu ta'usheetiif odeeffannoo qabatamaa harkaa qabna jedhan. Oppireshinichis ''yaada Iraanoonni US keessati wal qoqooduu fi dhabiinsa wal amantaa uumuuf akkasumas adeemsa filannoo biyyattii keessatti amantaa ummataa akka xiqqaatuu yaadaa jiraachuun kan mullisuudha,'' jedhan. Eenyummeessi marsariitiiwwanii fi midiyaalee hawaasaa, ''Diinoota Ummataa'' fi ''Diinoota Biyyaa'' jedhaman kunneen, jalqaba Mudde kanatti kan  saaqaman yoo ta'u, maqaa, suuraa, ibsa teessoo fi teessoo manaa qondaaltoota federaalaa, isteetiifi ganda akkasumas maqaa lammiilee dhuunfaa bulchinsootaa kanneeniin miindeeffamuun soofti weerii fi haardi weerii karaa elekitironikaatiin sagaleen ittiin kennamu gurguran 38 kan hammataniidha. Tiraamp, garee seeraa isaafi deeggartoonni isaa hedduun torban dhihoo keessaa illeen waa'ee waliin dhahu sagalee filannoo karaa elektorooniin gaggeeffameerratti kan bulchiinsoota hedduu irratti himannaa dhiyeessanii ture. Haata'u malee manni murtii federaalaa himannicha kufisuunsaa ni yaadatama. Akkasumas eejansiiwwan kunneen teessoowwan imeelii afur kan marsariitiiwwan ''imeelii dorsiisoo'' qondaaltootaaf ergan kanneen waliin hidhatan qaban adda baasuu himan. Oppireeshiinii gama midiyaa hawaasummaa kunis kan feesbuukii, twiiitara, Parler, V-Kontakte, Pinterest fi Gab jedhamaniitti dhimma bahuun deeggartoonni Tiraampi, maqaafi teessoo namoota ''biyyaafi adeemsa dimokiraasii keenya haalanii'' itti dabalaa jechuun gaafatan. Hagganaan FBI Kiristofar Wraay, dabalatee qondaaltoonni motummaa hedduun kanneen odeeffannoon isaanii marsariiticha irratti maxxanfame keessatti argamu. Amma gochiiwwan opareeshinichaa fi kuusaan saanii marti akka kaafamu taasifameeras jedhameera. Irra caalli eenyummeessa midiyaalee hawaasaas haqamaniiru. Garuu ammoo kanneen VK fi Parler irraa ammalleen jiru jedha ibsichi. Dabalunis kan eenyummeessi Parler nama dhunfaan kan saaqameedha jedhan. Jooyee Slowiik, qorataa olaanaan nageenya 'DomainTools' gama isaanitiin, galmeen maxxansawwan biloogii ifatti mul'atuu akka waan jalaba Raashiyaatti saaqameetti kan agarsiisuudha jedha. Haata'u amlee, imeeliiwwan galmee marsariitii ka'umsaan waliitti dhufanii ammoo bakka afaan Raashiyaatiin ''yandex.ru'' jedhuu kan ka'umsa idil-addunyaa ''yandex.com'' kan jedhuutti fayydaman. Tarii kunis shakkii gama Raashiyaatiis yaaliin ture jedhu sana ta'u mala ykn ammoo gochichi gama sanaa akka raawwatame fakkeessuun kan yaalame ta'u mala jedhu Mr Slowik. Qondaaltoonni Ameerikaa Iraan yaalii jiddugaluumsa filannoo baranaatii wayita himatan kun kan yeroo lamataati. Onkolooleessa keessas, qondaaltoonni nageenyaa biyyaaleessaa US, filattoota Dimokiraatootaatti imeelii dorsiisoo ergudhaaf ittigaafatamtuun Iraan jedhanii ture. Haata'u mlee Iraan imeeliiwwan jedhaman kanneen keessaatti hirmaannaa akka hin qabne kan haalte yoo ta'u, kan amma FBI jedheerratti garuu hanga ammaatti homaa hin jennee. Twiitar eenyummeessawwan gara 130 ta'aniifi tibba marii pirezidaantummaa jalqabaatti yaalii Iraan ''haasaa ummataa jeequuf'' taasifteetti hidhata qaba haqeera. Barreeffamni eenyummeessa twitiirii kanneenii muraasnis kan Tiraamp deeggarn yoo ta'u, garii isaanii ammoo Joo Baayidaniin kan deeggaran turan.	https://www.bbc.com/afaanoromoo/oduu-55441844
politics	Buufanni anniisaa nuukilaraa Yukireen irra deebiin haleelamuun na yaaddesse - UN	"Buufanni anniisaa nikulaaraa Zapporizyiyaa irra deebin haleelamuun gabaafame. Haleellaa kanaaf ammoo Yukreenii fi Raashiyaan quba walitti qabu. Hagayya 11, 2022 buufata nikularaa Ardii Awurooppattu guddicha ta'e irratti  naannoo si'a 10tti haleellaan irratti gaggeeffamuu biyyoonni lamaan wal komatan. Haleellaa buufata nikulaaraa kanarratti gaggeeffame ilaalchisee Manni Maree Nageeyaa UN kora dhimmicharratti marii'achuuf taa'ame irratti to'ataa nikalaraa kan ta'e Raafaa'el Giroosii ""yeroo yaaddeessaa"" ture jechuun dubbate. Barreessaa Olaanaa UN kan ta'e Antooniyoo Gutareez ammoo gara ""balaa hamaati geessuu"" danda'a jechuun dubbate. Ogeeyyiin UN bakkicha deemun qorannoo akka taasisan Chaayinaa fi US waamicha dhiyeessan. Haata'u garuu yaanni wal fakkaatan akkasii kanaan dura dhagamee hin turre. Naannoo buufata nikularaa Yukreen anniisaa elektirikii maddisiisu kanatti daangan lola irraa bilisa ta'e akka hundaa'uf US gaafattee turte: ""Naannoo buufata nikularaa kanatti lola gaggeessun rakkoo hamaa kan uumu fi maaltu na dhibee irraa kan madduudha,""jecuun odu himaan ministeera alaa US beeksise. Haa ta'u malee, UN'tti bakka bu'aan Raashiyaa naannicha waraana irraa bilisa gochuun furmaata osoo hin taane haleellaa fi ""shororkeessummaaf"" kan saaxiluudha jedhe. Buufanni nikulara Yukreen keessati argamu kun haleellan irra dedeebin irra dhaqabee jira. Yukreen Raashiyaa himatti, Raashiyaan ammoo Yukreentu kana godha jetti. Yukreen akka himatutti Raashiyaan buufata nikularaa kana iddoo qubsuma waraanaa gochuun achi irraa gara Yukreenitti dhukaasti. Raashiyaan ammoo kuni soba adiidha jetti. Ejansiin nikularaa Yukreen ""Enerhoatom"" jedhamu ""Weerartoonni Raashiyaa dhaabbata nikulara Zapporizhiyaa irra deebin haleelanii jiru"" jechuun Kamisa 11, 2022 ibsee ture. Haleellaa kanaan gamoon bulchiinsaa yoo rukutamu seensaroonni raadiyeeshinii heddus akka miidhaman gabaafameera, haa ta'u garuu miidhan nama irra gahe hin turre. Ejansiin nikularaa Yukreen akka ibsetti sababa haleella kanaatin hojjattoota dhabbatichaa jijjiirun waan hin danda'amneef warri achi jiran halkanii guyya hojjataa jiru. Haata'u malee haala ture amma to'achuun akka danda'ame eejansichi itti dabaluun ibse. Hojjattoonnni buufata nikularaa Zapporizyiyaa BBC'tti akka himanitti loltonni Raashiyaa mandhee isaanii achi godhachuun humnaan akka isaan ittisu. Loltoonni Raashiya ji'a Bitootessaa keessa ture buufata nikularaa kana kan to'atan. Haata'u malee, buufanni nikularaa kun hojjatoota Yukreenin to'atama. Yeroo dhiyoo asii kaasee loltoonni Raashiyaa buufata nikularaa kana ""dahannoo"" godhachuun rookkeettii gara Yukireenitti dhukaasu jedhamanii komatamu. Kamisa gaafa 11, 2022 ammoo haleellaan dabalataa dhaabata Nikularaa kana irratti gaggeeffamuutu gabaafame. UN garuu naannawa buufata nikularaa anniisaa maddisiisu kanatti lola gaggeesun ""badii hin taanetti"" nama geessa jechuun akeekkachiise. Hojjattoonni buufata nikularaa kana keessa hojjatan lama BBC'tti akka himanitti sodaan isaanii loltota Raashiyaatin ukkaamfamanii fudhatamuu fi ""Raadiyeeshiniin nikularaa naannicha faaluu danda'a"" kan jedhuudha. To'ataa nikularaa kan ta'e Giroosin kora UN tti Hagayya 11, 2022 taa'ame irratti haasaa taasiseen Ejansiin Anniisaa Atoomikii Idil-addunyaa (IAEA) naannicha deemee akka ilaaluuf waamicha dhiyeesse. Barreessaa Olaan UN Antooniyoo Gutereez gama isaatin: ""Nageenyummaa naannoo buufata nikularaa kana mirkaneessuf bakkicha waraana irraa bilisa gochuu irratti hatattamaan walii galtee irra gahamuu qaba"" jedhe. Pirezidaantin Yukireen Volodmiir Zeleniskiin ammoo, ""Waraanni Raashiyaa guutummaan Zapporizhiyaadhaa ba'uu qofatu nageenya mirkaneessa"" jechuun dubbate. Buufanni nikularaa anniisaa elektirikaa maddisiisu kun kiba baha Yukreen laga Diniproo cinaatti argama. Waraana Yukreen irratti banteen Raashiyaan bakkicha to'attus hojjattoota Yukreen achi keessaa hin baasne."	https://www.bbc.com/afaanoromoo/articles/cw0pk8x4l7wo
politics	'Jiraachuun mana hidhaa Guwaantanaamoo Ameerikaaf qaaniidha'-UN	Gareen ogeeyyii Dhaabbata Biyyoota Gamtoomanii bulchiinsi haaraan atattamaan mana hidhaa Guwaantanaamoo akka cufu gaafatan. Manni hidhaa US  qarqara galaanaa Kibba Kuubaatti argamu, Guwaantanaamoon, bakka namootni US shororkeessummaan hiitee itti dararamaniidha. Waggoota darban dhiibbaa akka cufamu godhamaa tureen hidhamtootni baayyeen achii kan bahan ta'us, ammas hidhamtootni hafan qabiinsa mana hidhaa san keessa jiru, miidhama qaamaa fi xiinsammuu fi umrii irraan kan ka'e du'aaf saaxilamaniiru jedha gareen ogeeyyii mirga namoomaa UN. ''Guwaantanaamoon bakka akka feetee fi sarbama mirgaati, bakka dararaafi qabiinsi akka hin malleee itti raawwatu, ijaarama dhaabbataa qabu ta'ee kan itti fufedha'' jedhee komata. ''Bakka olaantummaan seeraa hojiin ala itti godhamee fi haqni itti jallate'' jechuunis ibseera. Jireenyi bakka dararaa kanaa Ameerikaafi hawaasa idila addunyaa maraaf qaaniidha jechuunis ibseera. Guwaantanaamoon yeroo hedduu dura(qaata) cufamuutu irra tures jedha Dhaabbatni Mootummoota Gamtoomanii. Bara  2013 Pireezidantiin duraanii US Baraak Obaamaan manni hidhaa kun cufamuu qaba jechuun duula eegalanii turan. Haasaa dhimma kanarratti godhanii tureenis manni hidhaa kun ''faallaa eenyummaa keenyaati'' fedha US's ni miidha jedhanii turan. Wixinee Obaamaan mana hidhaa kana cufsiisuuf baasanii tures Kongireesiin harkatti kuffisee irra deebiin yaalaa turan. Kun kanaan osoo jiruu bara 2018'tti Pireezidant Doonaald Tiraamp wixinee manni hidhaa kun banaa ta'ee akka itti fufu ajaju mallatteessaniiru. Manni hidhaa kun erga haleellaa 9/11 bara 2001 as namoota Waashingitan shorokeessummaan himattu itti dararaman ture. Bara 2018 keessas hidhamtootni 41 mana hidhaa kana keessa akka jiran amanama.	https://www.bbc.com/afaanoromoo/oduu-55629974
health	Gosti Covid-19 haaraan Afriikaa Kibbaatti mul'ate yaaddoo uume	"Gosti vaayirasii Covid-19 B.1.1.529 jedhamu Afriikaa Kibbaatti mul'ate haaraan ammas deebisee yaaddoo olaanaa uumuunsaa ibsame. Vaayirasiin haaraan guyyoota muraasaan dura Afriikaa Kibbaa ganda tokko keessatti argamuun mirkanaa'e kunis, gara eddoowwan biraatti faca'uu akka hinoolle ragaaleen agarsiisan jiru jedhame. Gosti vaayirasii saayintisitootaan 'baayyee yaaddessaa'' jedhame kunis argamuun mirkanaa'e, gaaffiiwwan attam ariitiin tatamsa'uu danda'a? Dandeettii inni talaalliiwwan ittisaaf kennaman miliquu itti danda'u fi maaltu ta'u qabaata? jedhan ka'uu egalan. Yaadoonni garaa garaa kennamaa kan jiran yoo ta'u, hanga ammaatti deebii ifaan kennamu baayyee murtaa'aadha. Gosti vaayirasichaa B.1.1.529  jedhamuun kan beekamu yoo ta'u, gosoota vaayirasii hanga har'aatti beekamu caalaa hamaadha jedhameera. Pirofessar Tuuliyoo de Oliveriyaa, Afriikaa Kibbaatti Daarektarri Wiirtuu Ittisa Dhukkuboota Daddarboo fi Kalaqaa akka jedhanitti, garmalee kan daddarbudha. ''Haala jijjiirama amalaa hinbaramne kan qabuufi gosawwan vaayirasichaa kaan irraa baayyee adda,'' jedhan. ""Gosti vaayirasii kanaa garmalee haaraa nutti tahe, kan nu eegaa turreen ol kan caalaa jijjirama olaanaa qabuudha,'' jedhan pirofessarri kun. Pirofesar Oliiveriyaan ibsa gaazexessitootaaf kennaniin, walumaa galatti jijjirama amalaa 50 fi hamma protiinii talaalliiwwan baayyeen irratti xiyyeefamatu 30 irra baayyee kan ol ka'eedha. Pirofessarri kun akka jedhaniitti, seeliin vaayirasichaa jalqaba qaama namaa keessa seenu mataansaa itti dhiheenyaa yoo ilaalamu, amalawwan jijjiramuun baayyyachu 10 qaba. Kan kanaan duraa gosti Deltaa kan adunyaa baayyee miidhee amala jijjiramuun baayyachu (mutations) lama qofaa qaba ture jedhan. Sadarkaa kanaa baayyachuu kunis tarii dhukkubsataa tokkicha vaayirasicha dandamachu dadhabe irraa kan dhufe fakkaata. Haata'u malee baayyachuun jechuu battalatti rakkoodha jechu miti. jijjiramuun baayyachuun suma laa akka raawwatan baruutu caalaa barbaachisa. Ta'us ammoo vaayirasiin kun gutummaatti kan jalqaba Chaayinaa bulchiinsa Wuhaan irraa maddeen addadha. Jijjiiramni amalaa muraasni gosoota biraa keessatti kan mul'atanii turan yoo ta'an, gosa vaayirasii haaraa kana hubachuuf gahee qabaachuu danda'as jedhameera. Fakkeenyaaf N501Y vaayirsiin Covid akka babal'atu kan taasisuu fakkaata. Akkasumas wantoonni gara biraa akka antiboodiin qaama namaa vaayirasicha hin hubannee taasisuun, talaallii haala barbaadameen hin hojjannee godhan jiru. Kan guutummaatti haaraa ta'anis ammoo jiru. Afriikaa Kibbaa, Yunivarsitii KwaZulu-Natal irraa kan ta'an Pirofessar Riichaard Leesensi, ''Tarii vaayirasin kun dandeettii dadarbuu dabaluu, dandeettiin namootarraa gara namootaatti faca'uu dabaluu danda'a jechuun yaaddoo nutti ta'eera. Tarii ammoo kan sirna dandamannaa waliin wal qabatuus ta'u danda'a,'' jedhan. Prof Raavi Guptaa, Yunvarsitii Kaambirijii irraa gamasaaniin: ''Gosti vaayirasii Beta kan dandamannaa namootaa miliqudha, Delta'n hanga tokko akkasuma, kan ammaa kun garuu haala lamaanuu sadarkaa olaanaadhaan qaba,'' jedhan. Qorannoowwan saayinsii laaboraatorii keessatti gaggeeffaman dhimmicharra waan ifa kennuu danda'a, garuu deebiin atatammaa vaayirasicha qabatamaan addunyaarratti to'achuun argamu danda'a jedhan. Ammatti guutummaatti ibsuuf yeroonsaa hin geenye kan jedhan profesarri kun, garuu mallattoowwan yaachisoo ta'an mul'ataniiru jechuun yaaddoosaanii himan. Vaayirasiin kun mul'achuun mirkanaa'uu hordofees UKn seera imaltoonni Afriikaa Kibbaa irraa gara sana imalan akka adda of baasuun turaniif dirqisiisuu baafte. Tarkaanfiin UK kunis erga Afriikaa Kibaatti gosti vaayirasii adda ta'eefi haalli tatamsa'in isaa baayyee saffiisaadha jedhame argamuun ibsameen booda ture. Ministirri Fayyaa UK Saajiid Jaaviid akka jedhaniitti, ''waa'ee vaayirasii amma Afriikaa Kibbaa keessatti argamee kanaa ammatti baayyee hinbeeknu. Garuu ofeeggannoon turuun barbaachisaadha,'' jedhan. Biyyoota kanneen irraa balaliiwwan biyyoota Kibba Afriikaatti argaman hedduu gara Inglaandiitti taasifaman dhaabuuf murteessuun, ''of eegannoofi hanga dandeenyeen ofii kenyaafi daangaawwan keenya eeggachuudha,'' jedhan."	https://www.bbc.com/afaanoromoo/oduu-59427114
sports	Isteediyeemii kubbaa miilaa Indooneeziyaatti wal-dhiibuufi walirra bahuun namoonni 174 ol  du'an	Wal-dorgommii kubbaa miilaa Indooneziyaatti wal-dhiibuufi walirra bahuun namoonni 129 lubbuun darbuun badii hamaa akka addunyaatti isteediyeemii keessatti yeroo dhihoo keessatti mudate jedhameera Wal-dhiibuufi walirra bahuun kan mudate kanneen jeequmsa uuman jedhaman bittimsuuf gaasiin imimmaanessitu erga biifameeti. Namoonni 180 tahan balaa kanaan kan madaa’an yoo tahu, kunis erga gareen Areemaa FC morkataasaa Surabaayaa Baha Jaavaatti mo’aten booda dha. Hogganaan ministeera nageenyaa namoonni 4000 tahan humna isteediyeemichi danda’uun ol dabalamaniitu tapha daawwachaa turan jedhan. Pireezidant Jookoo Widoodoo  dorgommiin liigiiwwan mummee gidduutti taasifamu hamma dubbiin kuni qoratamutti akka hin adeemsifamne ajajan. Viidiyoowwan gadhiifaman akka agarsiisanitti deeggartoonni dorgommiin erga xumuramee booda gara dirreetti yeroo fiigan agarsiisu. Kana booda poolisiin gaasii imimmaanessu gadhiise, kunis wal-dhukkaamsuufi walirra yaabuu fidee jedhan hogganaan poolisii Baha Jaavaa, Nikoo Afintaa. ‘’Seer-maleessummaan uumame. Qondaalota fa’i haleeluu, konkolaataa cabsuu jalqaban,’’ jechuun kanaan poolisoonni lama lubbuun darbuu himan. ‘’Namni hundi seera maleessa hin turre, kanneen 3000 tahaniif gara dirreetti fiigani dha rakkoo kan uuman,’’ jedhe. Deeggartoonni baqachaa turan hundi,’’gara balbala bahumsaatti fiigaa turan,’’ akkasiin namni dabalamaa deemee namni iddoo tokkotti gaafa kuufamaa deemu oksijiiniin hanqachaa dhufe jedhan.  Viidiyoowwan iddichaa gadhiifaman akka agarsiisaniitti deeggartoonni miliquuf jecha dallaa yaaban fa’i mul’ata. Viidiyoon kaan immoo reeffa lafa kukkufe mul’isu. Qaamni kubbaa miilaa addunyaa hogganu FIFA’n gaasiin imimmaanessu iddoo taphaatti biifamuu hin qabu jedhe. Waldaan Kubbaa Miilaa Inooneziyaa(PSSI) dhimma kana nan qoradha erga jedheen booda,’’waan mudate maqaa kubbaa miilaa Indooneeziyaa balleessee,’’ jedhe. Kubbaa miilaa Indooneeziyaa keessatti hokkorri waan haaraa miti. Deeggartoonni Peersebaayaa Suraabaayaa sodaa hokkoraa irraan kan ka’e tikeetii bituurra dhorkamanii turan. Balaan kuni seenaa hokkora isteediyemii keessatti mudatuun isa dhiyeenyaati. Bara 1964tti Arjantiinaatti haala wal-fakkataan namoonni 320 yoo du’an kanneen 1000 ol tahan miidhamanii turan. UK’tti immoo deeggartoonni Liivarpuul 97 Shafiild, isteediyemii Hiilsboorootti lubbuun isaanii darbeera.	https://www.bbc.com/afaanoromoo/articles/c3gwgpdvq2xo
health	Itoophiyaa keessatti naannolee sadiin alatti HIV/AIDS'n sadarkaa weerararraa jira	"Itoophiyaa keessatti naannoleen sadii facaatiin HIV/ADIS sadarkaa weeraraarra akka jiran waajjirri Ittisaafi To'annoo HIV/AIDS Federaalaa BBC'tti himeera. Finfinnee, Dirree Dawaa, Harar, Gambeellaa, Affaar, Tigiraayi, Amaaraafi naannoo Beeneeshangul Gumuz weerara keessa jiraachuu isaanii  daayiirketarri daayiiroktoreetii komiinikeeshinii waajirichaa Obbo Daani'eel Baatir BBC'tti himaniiru. Naannolee weerara kana keessa hin jirre ammoo: Somaalee, Oromiyaafi naannoo Sabaafi Sablammootaafi Ummattoota Kibbaa akka ta'an ibsu. Akka seera Dhaabbata Fayyaa Addunyaatti jedhu obbo Daani'eel; walumaa galatti hawaasni dhibbaa ol yoo dhibbichaan qabame weerara akka jedhamu ibsuun naannolee kunneenis weerara keessa jiraachuuf himu. Ta'us garuu jedhu obbo Daani'eel; haala biyya keessa jiru weerara jechuun akka hin danda'amne ibsu. Waajjiri Ittisaafi To'annoo HIV/AIDS Federaalaa dabalataanis dargaggoota biratti of dagachuun ol'aanaa akka jiru himu. Waggatti lammiileen 23,000 ol vaayirasichaan ni qabamu; lammiileen 11,000 ol ta'an immoo vaayirasichaafi dhukkuboota vaayirasichaan wal qabataniin akka du'an ibsaniiru. Lakkofsi kun waggoota darbe waliin  bira qabamee yoo ilaalamu hir'ataa dhufuusa himu obbo Daani'eel. Kunis immoo akka biyyaatti ""of dagachuufi dhibaa'ummaa""akka jiraatu uumeera. Sababuma kanaan hawaasni  HIV/AIDS gonkumaa hin jiru jedhee akka yaadu jiraachuus himu. Kunis hedduminnaan dargaggootarratti akka mul'atu himu. Dhaabbilee barnoota ol'aanaatti, bakkeewwan piroojektoonni jiranitti, bakka oomishni abaaboo jiruufi namoota warshaa sukkaaraaf jecha shonkoora ciran biratti of dagachuun hedduminnaan bakkeewwan itti mul'atan ta'uus dubbataniiru. Mootummaanis haala kana hubachuun asiin dura namoota hawaasaa keessaa bahaniin, koree garagaraa qindeessun, miidiyaaleefi namoota beekkamoo waliin ta'uun hojii adda addaa hojjachuuf sochiirra jiraachuu himaniiru. Manni maree Eedsii Biyyaas waggoota shanan jahan darban xiyyeeffannaa osoo hin argatan turuu kaasun bara 2011 A.L.I irraa jalqabee irra deebiin hojii jalqabsiisuu himaniiru. Tatamsa'ina HIV/ADIS sadarkaa biyyaatti Tatamsa'inni HIV/ADIS sadarkaa biyyaatti yeroodhaa gara yerootti hir'ataa dhufuu obbo Daani'eel ni ibsu. Kanas lakkoofsaan yoo kaa'an 0.91 ta'a jechuun haalli amma biyya keessa jiru weerara jechuun akka hin danda'amne dubbatu. Tatamsa'inni HIV/ADIS sadarkaa naannootti yoo ilaalamu tatamsa'inna akka biyyaatti jirurra akka caaluu obbo Daani'eel ibsaniiru. Tatamsa'inni dhibbeentaadhaan yoo kaa'amu Gambeellaa %4.8, Finfinnee %3.4, naannoon Tigaraayifi Amaaraa immoo %1.2dha. Akkasumas Dirree Dawaa, Harar, Affaariifi Beeneeshangul Gumuz immoo naannolee sadarkaa weerararra jiran jechuun ibsu. Tatamsa'inna gad aanaa naannoleen qaban immoo; Somaalee (0.01) fi naannoo Sabaafi Sablammootaa fi Ummattoota Kibbaa (0.04) ta'uusanii himu. Akka biyyaatti kutaalee hawaasaa keessa tatamsa'inni baay'innaan dubartoota daladala sal-qunnamtiirratti hirmaatan lakkoofsa heddu ta'uusaanii BBC'tti himaniiru. Kunis %23 ta'uu ibsuun dubartoonni abbaa warraasanii du'aan dhaban gidduttis %19 ta'uu dubbatu. Konkolaachiftoota karaa dheeraa imalanfi hidhamtoota seera biratti giddu galeessan tatamsa'inni sadarkaa biyyatti ol jedhee akka mul'atu dabalataanis ni ibsu. Naannoo Amaaraattiin namoonni haaraa HIV/ADIS'n qabamanis ta'ee vaayirasichaan du'an xiqqaachaa dhufuu Biiroo Eeggumsa Fayyaa naannichaatti hogganaan dhimma HIV/ADIS irratti hojjattan   kan ta'an obbo Baqaaluu Daagnee BBC'tti himaniiru. Facaatiin HIV/ADIS naannicha keessa jiru akkas jedhanii ibsuun kan nama rakkisu ta'uu ibsuun, ""tatamsa'inni hawaasa walii galaa bira jiru %1.2 yoo ta'u lakkofsaan immoo namoota kuma tokko keessaa namoonni 12 ta'an vaayirasichi dhiiga isaanii keessatti argama jedhamee eeggama"", jedhu hogganaan kun. Magaalota naannichaa muraasa keessatti tatamsa'inni jiru ol'aanaa yoo ta'u namoota kua tokko keessa namoota 41 keessatti vaayirasichi ni argama jedhamee eeggama jechuun ibsu. ""Tatamsa'innii HIV/ADIS naannoo Amaaraa isa sadarkaa biyyaatti jiru waliin wal bira qabamee yoo ilaallamu %30'n caalamaa qaba. Nmaoota akka haaraatti qabamaniin immoo %29 qooddata. Namoonni HIV/ADIS waliin wal qabatee du'an immoo %32 ta'u,"" jedhaniiru. Kana keessatti immoo dubartoonni lakkofsi isaanii ol'aanaa ta'uu himaniiru. Naannichatti magaalloonni 66 magaaloota tatamsa'inna ol'aanaa qabu jedhamanii adda kan bahan yoo ta'u; magaalloonni jaha immoo irra caalaan tatamsa'inni kan keessatti argamudha jedhaniiru obbo Baqaaluun. Hawaasa walii galaa keessaa %0.67 yoo ta'u lakkofsaan immoo 178,000 ol HIV/AIDS saaxilamaa yookiin vaayirasichi qaama isaa keessa jiraachuu danda'a jennee qorannoo geeggessineen beekuu dandeenyeerra jedhu Obbo Nagaash Simee Itti aanaan Biiroo Fayyaa Oromiyaa. Tatamsa'iinni HIV/AIDS baadiyyaa irraa magaalaa keessatti heddumaachuu kan dubbatan kunis dhibbentaadhaan %3 ta'a jedhu obbo Nagaash . Magaalaa keessatti  dubartoonni daldala saal-qunnamtii irratti hirmaatan, keessumeessitoonni mana nyaataa, dubartoota mana dhugaatiifi shiishaa keessa hojjatan, namoota hojii humnaa hojjataniifi konkolaachistoonni karaa dheeraa imalanis saaxilamummaan isaanii ol'aanaadha. Gama biraatiin immoo dargaggeeyyiin umuriin isaanii 15-24 jiran ittillee saaxilamummaan HIV/AIDS heddumimmaan mul'ata jechuun obbo Nagaash BBC'tti himaniiru. Qorannoo bara 2018'tti guutuu biyyaatti geeggeffameen magaalloonni Oromiyaa 92 ta'an qorannoo kana keessaa qooda fudhataniiru. Magaalloonni 76 ta'an magaalota facaatiin HIV/AIDS hedduminnaan keessatti mul'atuudha.Magaalota 76 keessaa immoo magaalloonni kudhan ta'an isaan kaan caalaa facaatiin HIV/AIDS kan keessatti  mul'atudha. Magaalloonni kunneenis: Adaamaa, Mojoo, Asallaa, Shaashamannee, Naqamtee,  Jimma, Goobba, Shaakkisoon fa'a kaasuun ni danda'ama jedhu obbo Nagaash. Tatamsa'inni HIV/ADIS magaalaa Finfinnee keessa jiru isa guutummaa biyyattii keessa jiruun waliin garaagarummaa guddaa hin qabu jedhu ogeessi waajjiraa Ittisaafi To'annoo HIV/ADIS magaalaa Finfinnee obbo Taarikuu Moollaa. Tatamsa'inni vaayirasichaa akka dabaluuf sababoota kan ta'an kaasuun saal-qunnamtii daangaa hin qabne yeroodha gara yerootti babalachaa dhufuu qorannoodhaan irra gahamuu him obbo Taarikuun. Kunis saal-qunnamtii fuudhaafi heerumaan alatti raawwatamuufi  dubartoota daldala saal-qunnamtiirratti hirmaatan waliin saal-qunnamtii raawwachuudhaan akka ta'e ibsu. Qorichoota sammuu namaa hadhoochan fayyadamuun magaalattii keessatti baay'innaan kan mul'atu ta'uu ibsuun magaalaa Finfinnee keessatti umuriin saal-qunnamtiin itti jalqabu yeroodha gara yerootti xiqqaataa dhufus himu obbo Taarikuun. Asiin dura umuriin saal-qunnamtiin itti jalqabu ganna 17-18 yoo ta'u amma garuu sanii gaditti ta'u eeru. Sochii saal-qunnamtii magaalattii keessa jiruun gaa'elaaf amanamoo ta'uu dhabuun heddumaataa dhufuu qorannoon waajjirri Ittisaafi To'annoo magaalattii geeggesse ibsa. Hogganaan qunnamtii ummataa Waajjira Ittisaafi To'annoo HIV/AIDS Federaalaa obbo Daani'eel akka jedhanitti sadarkaa biyyaatti tatamsa'inna to'achuuf xiyyeeffannaan gudda itti kennamee yoo hin hojjatamne tatansa'inni isa amma jirurraa guddachuu akka danda'u himu. ""Dagatamuu isaa fudhachuun yoo hin danda'amne akka biyyaatti gatii nu kafalchiisa. Kunis dhiibbaa xiinsammuu, haawas-diinagdee qofa osoo hin taane dhiibbaa siyaasaas ni fida,"" jedhaniiru. Akka obbo Daani'eel jedhanitti kan waggaa darbee osoo ilaalleeyyuu hammeentaan tatamsa'innaa 1.18 akka ture ibsu. Guutuu biyyaatti dargaggootaaf hojiin barnoota kennuu bara waliin deemuun barbaachisaa waan ta'eef waajjirrisaaniis miidiyaa hawaasummaa fayyadamuuf akka karoorfatan dubbatu. Fedhiin raadiyoo, gaazexaafi teelevizhiinii fa'as fayyadamuu jiraachuu ibsuun dargaggoota hedduminnaan argachuuf immoo miidiyaalee isaan hedduminnaan fayyadaman fayyadamuun dursi akka kennamuuf ibsaniiru."	https://www.bbc.com/afaanoromoo/oduu-50586019
health	Wal'aansa: Dheerina dabaluuf yaalii wal'aansa akkamiitu taasifama?	"Saam Beek wayita barataa sadarkaa tokkoffaa turetti mucaa dheeraa kutaa isaa ture. Wayita sadarkaa lammaffaa gaheetti ammoo hirriyoonni isaa hundi dhedheeroo yoo ta'an inn garuu badaa hindaballe. ""Kolleejjii ergan galeen dhiirootaafi dubartoota kaaniirra akka gabaabbadhu hubadhe. Dubartoonni dhiira isaan irra gabaabatu waliin jaalala hineegalan. Kanaafu haadha warraa hinargadhu jedheen yaadda'a ture,'' jedha. Jiraataan Niiw Yoorkiifi dargaggoonn waggaa 30 Saam, nan dheeradha jedhee eegullee dabalu hindandeenye. ''Galma gahuumsaafi dheerina waliitti hidheen ilaala,'' kan jedhu Saam filmaata ittiin dheerina isaa dabaluu barbaachu eegale. Kophee dheeraa kaawwachuu, sochii qaamaa taasisuufi kanneen kkf jedhan isa hinamansiifne. Waa'een wallaansa baqaqsanii yaaluu dubbise xiyyeeffannoo isaa caalaa harkise. ''Dheeriina inchiin dabaluun alatti deemuufi kaachu danda'aa'' jedheen yaade. Waggaa waggaadhaan namoonni dhibbaan lakkaa'aman dheerina isaanii dabaluuf wallaansa baqaqsanii yaalamu taasisu. Wallaansi kunis miidhaawwan hordofanii dhufu malan hedduu akka qabaatu oggeessonni ni dubbatu. Saam garuu erga waa'ee kanaa haadha isaa waliin mari'ateen booda rakkina qabaatulleen yaalamuuf murtesse. Wallaansa baqaqsanii yaalamu kanas waggaa shaniin dura raawwate. Kanaanis seenti meetira 162 irraa gara seenti meetira 170tti ol dheerachu danda'eera. ''Hakimichi jalqaba wayita na argeetti wallaansichi hangam cimaa akka ta'e natti himeera. Inchiiwwan muraasa dabaluun alatti deebi'ee deemuufi fiiguu danda'aa laata? jedhee yaadeen ture.'' Erga wallaansa baqaqsanii yaalamu xumureen boodas hospitaala keessatti wallaansi bayyanachuu taasifameefiira. Baatii jahaaf torbaniitti guyyaa afuriif wallaansa argataa akka ture hima. ''Akka haaraatti deemuu baruutu narra ture'' jedha. Biyyoota hedduu keessatti miila dheereessuuf wallaansi baqaqsanii yaalu ni kennama. Kanaanis hanga inchii shanii ykn seenti meetira 13 dheerina dabaluun ni danda'ama. Hospitaaloonni Ameerikaa, Jarman fi Kooriyaa Kibbaatti argaman waggaatti wallaansa baqaqsanii wallaanuu 100 hanga 200 ni hojjatu. Ispeen, Hindii, Turkiifi Xaaliyaan keessatti ammoo waggaan wallansi baqaqsanii yaaluu 20 hanga 40 ni taasifama. UK keessattis waggaan hanga 15 ni hojjatama. Lakkoofsi namoota wallaansicha taasisaniif yeroodhaa gara yerootti dabalaa dhufaa jira. Wallaansichi attamiin taasifamaa? UK'tti wallaansa baqaqsanii yaalamu kana raawwachuuf gara paawundii kuma 50 gaafata. Ameerikaatti ammoo doolaara kuma 75 - kuma 280 baasisa. Wallaansichi qaalii ta'usaatiin alattis sa'aa dheeraa kan fudhatuufi baayyee kan dhukkubuudha. Wallaansa damee kanaatiin adda durummaan hakimiin beekamaa lammii Sooviyeet Gaaviil Liizirov jedhamu. Wallaansa kanas kan eegalan tibba waraana addunyaatti wayita loltoota lubbuun hafan yaalaniitti. Haa ta'u malee, wallaansi kunis waggoota 70n darban keessatti baayyee fooyya'eera. Wallaansichis kan gaggeeffamu erga lafeen miilaa soqamuun bakka lamatti baafameen booda bakka qaawwaa sanatti sibiila galchuun. Hanga dheerina namni sun barbaadu irra gahamuuttis sibilichi miili metira tokkoon akka ol ka'u taasifama. Wallaanamaanis yaalii baqaqsuun sana booda ji'oota muraasaaf wallaansa bayyanachiisu argata. Wallaansichis ribuu miidhu, sochii dhiigaa dhaabu danda'a. Lafeen miilaa deebiisanii walitti qadaaduun yeroo itti rakkisuus ni jira. ""Wallaansa baqaqsanii yaalamu kan raawwadhe waggaa 46tti ture"" Namni biraa Baarniin jedhamu wallaansa baqaqsanii yaaluu kan taasisee waggaa shan dura biyya xaaliyaaniitti ture. Kanaanis dheerina inchii sadii dabalu hima. Wallaansicha akka taasisuu kan gorfamee hakiimootaan ture. ""Wallaansa baqaqsanii yaalamu kan taasise waggaa 46tti ture. Lafeen miila kiyyaa deebi'ee waliitti gahu hindandeenye. Qaawwa inchi sadii umee ture,'' jedha. Wallaansichi isa rakkisee akka ture hima. ""Ribuun miila kiyyaa hundi akka dhiita'eetti natti dhagahama ture. Dhukkubbiinsaas salphaa hinturre.'' Pirofesarri Waldaa Wallaansa lafee Biritish Hamiish Siimsan akka jedhaniitti, waggoota digdaman darbaniitti wallaansi damee kanaa fooyyee agarsiisaa dhufeera jedhu. ''Adeemsisaa amansiisaa ta'aa dhufulleen lafeen alatti ribuun, maashaa, haalli sochii dhiigaa fi gogaas gabbisuun waan barbaachisuuf adeemsisaa walxaxaadha'' jedhu. Hakimiin UK keessa hojjatan Dr Deeviid Godar, namoonni tokko tokko maallaqa qusachuuf jecha bakka wallaansaa nagummaansaa amansiisaa hin taanetti yaalii akka raawwatan himu. Baarniin wallaansa erga taasisee waggoota shaniin boodadha yaalii sadarkaa dhumaasaa kan xumurate. Dhumarrattis sibiilli miilasaa keessaa akka bahu taasifameera. ''Wallaansi baqaqsanii yaalu tokko tokko haala gaariin fiixa bahu. Ana garuu bayyanachuuf yeroo natti fudhateera. ''Ta'us wallaansicha taasisuu kiyyaaf hingaabbu. Dhiibbaa namoota gabaaboo mudatu irraa bilisa ta'e jireenya kiyya akkan hoggannadhuuf carraa naaf kenneera,'' jedha."	https://www.bbc.com/afaanoromoo/oduu-55270400
politics	Waraanaa Raashiyaa-Yuukireen: Zeleniskiin lammiileen irree tokkoon Raashiyaarratti akka duulan ajajan	"Pirezidantiin Yuukireen Volodmiir Zeleniskii lammiileen biyyasaanii ''irree tokkoon'' ka'uun weerartuu akka ofirraa qolatan ajajan. Pireezidantichi haasaa uummatasaaniif dabarsaniin yeroon weerara uummata keenyarratti baname ofirraa lollu amma jechuun dhaaman. ""Irree tokkoon gadi baatanii yakkamtoota kunneen magaalaa keenya keessaa baasuutu isinirra jiraata,'' jedhan. Waamichi birmannaaf pireezidantichi dhiyeessan kun kan uummatasaanii qofa osoo hin taane deeggarsa warra lixaa gaafachuus ni ilaallata, Pireezidantiin US Joo Baayidan akka jeettii waraanaa dabalataan erganiifis gaafataniiru. Qondaaltonni US Poolaanditti walga'uun akkaataa achirraa jeettii waraanaa MiG jedhamu Yuukireeniif erguun danda'amurratti dubbachaa jiru. Erga Raashiyaan Yuukireen weerartee haleellaa eegaltee guyyoota 11 ta'eera, ogeeyyiin akka jedhanitti weerarri Raashiyaa bakkuma itti jalqabetti dhaabbateera, Pireezidantiin Raashiyaa Vilaadmiir Putiin garuu oppireeshiniin ''akkuma karooraan deemaa jira'' jedhan. Waraanni magaalota hedduu keessatti raawwachaa kan jiru yoo ta'ellee, humnoonni Raashiyaa hanga ammaatti magaalaa Yuukireen ijoo tokko qofa to'atan. Kunis Kersoon jedhamti. Raashiyaan magaalota hedduu kanneen akka Zapporiizhiyaa to'achaa akka jirtu himaa jirti. Raashiyaan buufata niwukilaraa Awurooppaa keessatti guddicha ta'e Zapporiizhiyaa qabaachuu Jimaata darbe beeksiste. Pireezidanti Vilaadmiir Putiin qondaaltonni Yuukireen karoora Raashiyaa dura dhaabbataa jiran, ''Egeree Yuukireen akka biyya of dandeesseetti turuuf qabdu gaaffii keessa kan galchuudha,'' jedhan. Akeekkachiisi hedduun gamaa gamanaa osoo itti roobuu Aab Putiin Ministira Muummee Israa'el Naftali Beneet waliin Sambata kaleessaa Moskootti walaragan. Erga weerara eegalanii warra lixaa keessaa yeroo jalqabaaf qondaala mootummaan walarguusaaniiti. Maanguddoo umrii waggaa 69 Vilaadmiir Putiin waliin waggoota dheeraaf hiriyaa kan ta'an Aab Beneet, Raashiyaa fi Yuukireen walitti araarsuuf yaalaa turan. Gama kaaniin Pireezidantiin US Joo Baayidan kan Yuukireen Volodimiir Zeleniskii waliin Sambata kaleessaa bilbilaan erga dubbatanii booda deeggarsa namoomaa fi meeshaa waraanaa dabalataan akka erguuf jiran waadaa seenaniiru. Aab Baayidan deeggarsa namoomaa lammiilee Yuukireeniif doolaara biiliyoona 10 kennuuf karoora qabu. Aab Zeleniskiin gamasaaniin deeggarsi warra lixaa akka eegame miti, akkaan laafeera jechuun komiirra jiru. Naton qilleensa Yuukireen balaliinsa kamirraayyuu bilisa gochuu dhabuun akka isaan gaddisiise himataa jiru. Naton garuu qilleensa balaliinsarraa bilisa gochuun (No fly Zone), waraana hamaatti kan geessu waan ta'eef jedhee irraa of qusataa jira. Aab Zeleniskiin seera baastota Ameerikaa 300 ta'an karaa viidiyoo argatanii dubbisanii turan. Akka gabaasa miidiyaa US'tti Zeleniskiin boba'aa Raashiyaarra qoqqobbiin akka kaa'amuu fi xiyyaaronni oomisha Raashiyaa ta'an kanneen Baha Awurooppaa jiran dabarfamanii Yuukireenitti akka kennaman gaafatan. Qondaaltonni Waayit Haawus akka jedhanitti gaaffiin Zeleniskii xiyyeeffannaan ilaalamaa jira, bulchiinsi Baayidan ''tarii karaa Poolaand xiyyaarota gara Yuukireen galchuun yoo danda'ame'' jedhee irratti hojjetaa jira jechuun miidiyaaf ibsan."	https://www.bbc.com/afaanoromoo/oduu-60636678
politics	Dhaddachi ajjeechaa Kashooji Turkiitti gaggeefamu akka addaa cituuf gaafatame	Abbaan alangaa Turkii manni murtii Istaanbul dhaddacha ajjechaa Jamaal Kashoojii gaggeessaa ture, shakkamtoonni Sa'uudii Arabiyaa 26 waan argamneef akka addan kutuuf gaafatani. Himati kun gara Sa'uudii Arabiyaatti dabarfamuu akka qabu abbootiin alangaa eeraniiru. Gazeexessaa Jamaal Kashoogjii, mootummaa Sa'uudii qeequun kan beekamu yoo ta’u, bara 2018’tti imbaasii Sa'uudii Istaanbul jiru keessatti ajjeefame jedhamee amanama. Yaada abbootiin alangaa dhiyeessan kana irratti yaada ministeera haqaa Turkii akka gaafatu manni murti ibseera. Dhaddachi itti anuu Ebla 7 irratti akka gaggeeffamuuf beellamameera. Qoondaltoonni 26 ajjeechaa itti yaadamee gaggeefamee fi ragaa balleessuun shakkamanii himatamani. Qondaaltonni Sa'uudii akka jedhanittti Kashoogjiin kan ajjeefame, akka Sa'uudiitti deebi’uuf ergamanii  gartuu qondaaltoota “fincilaniin’ dha. Qorattaan UN, Agnes Kallamaard garuu, “ajjeechaa itti yaadamee, karoorfame taasisame” akka ta’ee fi  ilma mootii Sa'uudii Mohaammad bin Salman dabalatee anga’oonni olaanoo ajjeechaa kana irratti hirmaachuu ragaan agarsiisu jira jedhaniiru. Ilmi mootii kana keessa harka akka hin qabne hima. Mudde 2019tti, Manni murti yakkaa Riyaad “ajjeechaa Kashoojii irratti hirmaachuu isaaniin,” namoota shan irratti murtee du’aa murteesseera. Ta’us, murteen kun boodarra gara hidhaa umurii guutuutti jijjiirame. Angaa’oonni Sa'uudii himata kana Taarkii irraa fudhachuuf gaafatanii turani. Abbootiin alangaa akka jedhanitti iyyati isaanii fudhatamuu qaba sababni isaas yakkamtoonni lammilee biyyaa biraa waan ta’aniif, ajaji to’annoo jala oolchuu hojiirraa ooluu hin danda’u akkasumas qoratamuu hin danda’ani. Bara 2017’tti baqatee kan ba’e Kashoojiin, yeroo dhumaaf kan argame Onkololeesa 2, 2018 irratti yemmuu imbaasii Sa'uudii seenu ture. Kaadhimaa isaa lammii Tarkii, Haatis Keengiiz waliin gaa’ela dhaabbachuuf waraqaalee barbaachisaan fudhachuuf deemee ture.	https://www.bbc.com/afaanoromoo/oduu-60941619
sports	Daawwaa Hoxxeessaa: 'Kubbaa miilaan sadarkaa guddaa gahuu nan barbaada' - Taphataa garee Itoophiyaa	Ijoollummaatti tikee ture. Horii warrasaa tiksaa, barumsas barata. Ta'us, garaan isaa kubbaa jaalate. Dirree mana isaanii fuuldura jiru yookiin dallaa mana isaanii bal'aa ta'e keessa kubbaa ari'a ture. Warri isaa kubbaa taphatuu isaa hin feene. Inni garuu itti ciche. Sababa kanaan dikama [adabbii] baay'ees dikame [adabame]. Ejjennoon isaa abbaa isaa bulchaa aanaa turanillee rakkise. Xumurarratti filannoon lama dhihaatef; 'barumsaafi kubbaa miilaa keessaa tokko filadhu?' kan jedhau. Filachuuf hin rakkanne, kubbaa filate. Ilmi Gujii biyya bunaatti dhalate buna caalaa kubbaa miilaa caalsifate. Osoo kubbaa taphatuu jaalallees argate. Kubbaanis tura keessa jireenya gaariitti isa baase. Biyyaafis gumaate. Miidhama booda yeroo jalqabaaf Waancaa Afrikaa irratti hirmaatee ofiifis biyyaafis waan haaraa dalage. Waancaa Afrikaa Kaameroon qopheessite irratti gareen Itoophiyaa walumaa gala tapha sadiirratti galchii lama galche. Lamaan keessaa tokko kan dargaggoo abbaa ijoollee lamaa kanaati. Galchiin kuni galchii jalqabaa walmorkii kanarratti galcheefi keessumaa boqonnaa dura gareen Itoophiyaa qopheessituu walmorkichaa haalaan itti morkate turedha. Maqaan isaa Daawwaadha, Daawwaa Hoxxeessaa. Ijoollummaa, kaayyoo, guddinaafi imala isaa kubbaa miilaa irratti BBC waliin turtiin taasise kunooti. Ani Godina Gujii Lixa, Magaalaa Qarcaa keessatti dhaladhee guddadhe. Mucaa magaalaati, Ganda 01. Yoggaa sana Aanaa Qarcaadha, amma magaalaa Qarcaa jedhamti. Bakkan dhaladhee guddadhetti taphataan as bahe anuma, namni biraa hin jiru [hin beeku]. Qarcaan oomisha bunaan baay'ee beekamti. Warqeedhaanis. Kuduraafi muduraa, miidhaan gosa garagaraas ni omishama. Ani buna nan dhuga. Garuu guyyaatti siinii tokko ala hin dhugu. Horiis, aannan horiillee baay'ee jaaladha. Aannan ijoollummaakootti dhuge na cimseera jedhee yaada. Yeroo ijoollummaa kaasee kubbaa miilaa taphachuuf fedha qaba ture. Mana keenya fuuldura dirreen waan jiruuf achittis, qe'ee keenya keessattis lafni bal'aa waan tureef kubbaa taphadhan ture. DSTV [Televijinii saatalaayitii] ]biraas hin fagaadhu. Televijinii ilaaluuf qarshii nama kanfalchiisu. Daa'ima waan tureef qarshii argachuun rakkoo ture. Maatiin keenya horii baay'ee qabu. Nuti tiksituu turre. Horii qofa tiksina, achiin immoo gara mana barumsaa deemna. Ani kubbaa jaaladhus maatiin koo kubbaa miilaa akkan taphadhu hin barbaadan ture, nan deeggaranu. Sababa kubbaatiin dikama [adabbii] baay'ee dikameera [adabameera]. Horii bakka biraatti dhiisee gara dirree deemee taphadhee horii gara manaa galcha ture. Yooggas bakka an ciisetti dhufanii na tumu, keessumaa abbaakoo. Animmoo kubbaa miilaa kanarraa akka na dhorganu hin barbaadu ture. Yeroo kubbaa miilaa irraa na dhorgan sagalee [nyaata] illee mana keessaa hin nyaadhu. Hanga kutaa sagal baradhu kana keessa darbe. Kutaa sagalitti abbaan koo maali fedhiinkee jedhee na gaafate. Anis kubbaa dhiisuu dide. Ani kubbaa itti fufuu barbaada jedhee itti hime. Achumaan barumsa dhiise. Barumsaanis sadarkaa guddaa gaha jedhee nama yaadu ture hoggaa sana. Abbaankoo kana dura bulchaa Aanaa Bulee Horaa ture. Eega hojii dhiisemmoo qonnaan bulaadha. Suutuma suuta mana barumsaaf, akkasumas muuxannoo haa fudhatu jedhanii aanaa bakka bu'ee Nageellee Booranaatti na fuudhaa deemaa turani. Nageelleen yeroo sana Liigii Oromiyaa keessa taphata ture. Nageelleef yeroo taphadhu kaffaltiin kiyya yeroo jalqabaatif qarshii 300'n ture. Yeroos pirojektii jedhamti. Jaalalleen kiyya atileetiksii akkasumas kubbaa miilaa jaalatti. Ta'us, ishiin ispoortii dhiiftee barumsa qofa itti fufte. Jaalallee kiyya ijoollummaan fuudhe. Jaalallee waggaa dheeraati. Waggaa 6 dura maatii waliin godhanne. Amma daa'ima lama qaba. Jireenyi kiyya magaalaa Adaamaadha. Mana bitadhee waan qabuuf kiraa manaa hin kanfalu. Daawwaa jechuun bosona guddaa namni ka tuquu hin dandeenye jechuudha. Hoxxeessa jechuun nama halkan gidduu keessa dhalate jechuudha. Lafa dhalootakoo yeroo boqonnaaf deemu pirojektii garagaraa gidduu dorgommii taasisaa ijoolleen akka cimtu sochii godha. Dhihoo garuu sababa nageenyaan gara bakka dhalootaa hin deemne. Eegan kilaba Pirimiyeer Liigii taphatutti makame waggaa torbaffaakooti. Kilaboonni ani taphadheef: Waancaa Afrikaa jechuun sadarkaa guddaadha. Sadarkaa guddaarra taphadhee galchuu kiyyaan gammachuu guddaatu natti dhagahame. Osoo ramaddiirra dabarre caalaatti baay'ee nu gammachiisa ture. Tapha sadii Itoophiyaan taphatte keessaa lamarratti [Kaamerooniifi Burkinafaasoo] hirmaadhe. Waancaa Afrikaa irratti taphattoota beekamoo keessaa lammii Senegaal Saadiyoo Maanee [Liivarpuulif taphata], akkasumas lammii Gaanaa Toomaas Paartey [Arsenaalif taphata] argeera. Garee Itoophiyaa wanti hanqatu hin jiru. Garuu, akka taphataatti wanti nuti hojjechuu qabnu baay'eetu jira. Fakkeenyaaf teknikaan malee ga'umsa qaaamaan [physical] isaaniin wal hin arginu. Waancaa Afrikaan booda kilabiin alaa qaamaan dhufee na dubbise hin jiru. Garuu eejantoonni [bakka buutonni] garagaraa karaa inistaagiraamii na dubbisan jiru. ALI 2007 jalqabee garee biyyaaleessaa irratti hirmaachaa jira. CECAFA [walmorkii taphattoonni liigii biyya keessaa qofti irrati taphatan] irrattis hirmaadheera. Ta'us, akka atileetotaatti Itoophiyaa sadarkaa guddaa dhaqqabsiisuu dhabuu keenyaan baay'een aara. Akka nama tokkootti ani nan aara. Ani waan baay'ee tolchuu barbaada biyya kanaaf.	https://www.bbc.com/afaanoromoo/isportii-60312279
health	Koronaavaayirasii: Biraaziliitti namoonni Covid-19 qabaman miliyoona darbe	Biraaziil keessatti ammallee tatamsa'inni vaayirasichaa cimee osoo jiruu namoonni  miliyoona tokkoo ol koronaavaayirasiin qabamuusaanii mirkanneessuun addunyaarratti biyya lammaaffaa taatee jirti. Haa ta'u malee, sababii hanqiinsa qorannoo biyyattii keesa jiruun walqabatee baayyinni namoota mirkanaa'e jedhame kunis kana caaluu akka danda'u amanama. Kanaanis addunyaarraa US qofaatu namoota vaayirasichaan qabaman baayyee qaba. Itti aansee Biraazil ammoo sadarkaa lammaffaarratti argamti. Ministeerri Fayyaa Biraaziil akka jedheetti, namoonni 1,032,913 Covid-19 qabamunsaanii mirkanaa'eera. Oggeessoonni ammoo weerarri ammallee sadarkaa olaanaarra qaqabuuf torbanootatu hafaa jechaa jiru. Keessattuu namoonni hiyyeeyyiifi kanneen jalqabuumaa biyyasaanii ta'e (indigenous) weerarichaan garmalee miidhamaa jiru. Pirezidaantiin biyyattii Jaa'ir Bolsonaaroo baaa kana ittisuuf tarkaanfii fudhataniin baayyee balaalleefamu. Ogganaan garee warra faa-raayiti kan ta'e kunis, jalqabarratti dhukkubicha akka 'qufaa xiqqootti'' ibsanii ture. Sababii kananis irra deddeebiin aanga'oota bulchinsootaa fi kantiibaawwan weerara vaayirasichaa to'achuuf seera ugguraa baasaa turan waliin walitti bu'aa turan. Mr Bolsonaaroon dhiibbaan ugguura kaa'uuun dinagdeerratti qabaatuu kan vaayirasichaan qaqabu maluu caala jechuun mormaa turan. Eejjannoon pirezidaantichaa kun namoota biraa baayyeen deeggarsa argate ture. Haata'u malee haalli adeemsa to'annoo weerara kanaatiif pirezidaantiin biyyattii qabaniin kan ka'ees aanga'oota ministira fayyaa kan ta'an doktaroonni lama aangoosaanii gadhiisaniiru. Biraazil keessa sadarkaa biyyaaleessaatti ugguurri kaa'amee waan hin jirreeffu, bulchiinsootiifi magaalootiin tarkaanfii ittisaa mataasaanii kaa'aatan. Uggura baatiin boodaatiinis osooma tatamsa'inni vaayirasichaa baayyataa jiruu kaan isaanii waljalaan ugguricha laaffiisaa jiru. Bakkeewwan tokko tokkoottis sirni fayyaa biyyattii haala weerara biyya keessa jiruuf deebii kennuuf dandeettii akka hinqabne yaaddoo kan kaasan jiru. Kanaafuu naannoo hiyyummaan itti baayyatuufi baadiyaa lafa tajaajjilli fayyaa gahaa hinargamneetti vaayirasiichi hariitiin babalataa jira jedhame. Haaluma walfakkaatuunis, biyyattii keessatti kufaatiin dinagdee %6 fi %8 ta'u qaqabuun bara kanatti carraan hojii dhabdummaan miliyoonaan lakkaa'amu umamuu akka danda'u xinxaltoonni dinagdee raagaa jiru. Motummaan ummattoota weerarichaan hubaman deeggaruuf kanfaltii yeroo kan eegalee yoo ta'u, haa ta'u malee namoonni lakkoofsi isaanii hedduu ta'ee hiyyummaa keessa akka galan eegama. Hanga ammaattis Ministeerri Fayyaa Biraazil namoonni kuma 49 Covid-19 du'usaanii mirkanneesseera. Haa ta'u malee ammas dhugaan kana akka caalu amanama. Ameerikaan namoota vaayirasiin qabaman miliyoona 2.2 addunyaarratti kan jalqabaati. Namoonni US keessatti Covid-19n lubbuusaanii dhaban ammoo kuma 119 akka rgaan Yunivarsitii Joons Hopkins mullisuutti.	https://www.bbc.com/afaanoromoo/oduu-53106408
politics	US weerara Raashiyaa ittisuuf loltootashee Awurooppaa keessatti heddummeessuuf jirti	Erga Nato'n weerara Raashiyaa irratti tarsimoo fi ejjannoosaa jijjiiruun humnasaa gara bahaatti cimsaa jiraachuu ibsee booda Ameerikaanis loltootashee biyyoota Awurooppaa keessatti heddummeessuuf akka jirtu himte. Akka karoora US'tti teessoon guddicha humna waraanaa Roomaaniyaa yoo ta'u,   humni galaanaa Ispeen, humni qilleensaa (jeettiiwwan waraanaa) gara UK fi humni lafoon hedduun gara Roomaaniyaa ergamu. Raashiyaan ammas lafa Yukireen hedduu qabachuuf yaalaa jirti kan jettu US, Nato'n kanarratti ejjannoosaa cimsuu qaba jetti. Pireezidanti Joo Baayidan, ''Nato'n yeroo kamuu caalaa amma nu barbaachisa,'' jedhan. Naton gamasaan erga waraana hololaatii (Cold War) haala ta'ee hin beekneen humnasaa gara bahaatti guddisaa akka jiru hoogganaan  jaarmiyichaa Jens Stoltenberg ibsaniiru. Daarekatara Nageenyaa fi Tika Biyyaalessaa US kan ta'an Avril Haines, Raashiyaan waraanaan dadhabsiifamtus garuu lafa qabachuurraa booddeetti hin deebine jedhan. Raashiyaan haala kanaan lafe Yukireen to'ataa kan deemtu yoo ta'e waraanichi yeroo dheeraa nutti fudhatas jedhan. Nato'n erga weerarri Raashiyaa Yukireen irra taree biyyoota Awuooppaaf yaaddoo ta'ee, loltoota isaa yeroo rakkoof deebii kennan kan amma kuma 40 ta'an, bara dhufurraa kaasee gara kuma 300tti guddisuuf akka jiru ibseera. Pireezidant Baayidan kora Nato magaalaa Madriid keessatti taa'amerratti wayita dubbatan, ''jaarmiyaan kun kallattii hundaan humna jabeeffachuu qaba. Humna lafoo, qilleensaa fi galaanarraa cimsuu qaba,'' jedhan. Ministeerri Ittisaa UK humna cimsachuurratti Nato cinaa hiriiruun karoora haaraa milkeessuuf loltootasaanii heddumminaan ramaduuf akka jiran kora kanarratti ibsan. UK'n lakkoofsa loltoota ishee Istooniyaa keessa jiranii dachaan dabaluun yeroo ammaa loltoota 1,600 qopheessitee qabdi. Raashiyaan Bitootessa darbe keessa wayita haleellaa eegaltu magaalaa guddittii Yukireen (handhuura biyyaa) kyiv of harka galchuuf turte, garuu boodarra bakka yeroof to'attee turte, Donbas, irratti xiyyeeffatte. Qondaalli tika biyyaalessaa US Aadde Haines ammallee galmi Raashiyaa kanuma jedhan. ''Karoorri Putiin fi raawwii loltoota isaa wal hin simne. Fedhiin isaa fi injifannoon loltoonni isaa argatan gargar fagaata. Kunimmoo kufaatiisaa agarsiisa,'' jedhu qondaalli kun. Haata'u malee weerarri Raashiyaan gaggeessaa jirtu kun yeroo dheeraa kan fudhatuudha jedhan. Raashiyaan naannawa madda Indastirii fi daldalaa taate Donbas erga of harka galchitee boodas caalistee hin teenye, magaalota gara bahaan jiran kanneen akka Severodonetsk dhiyeenya to'atteetti. Magaalaa guddoo Kyiv to'achuuf ammoo warri Yukireen itti hin dhiifne. Yaa'ii Nato magaalaa Madriid keessatti gaggeeffameen miseensonni jaarmiyichaa weerara Raashiyaa dura dhaabbachuuf ejjannoo cimaa qabataniiru. Raashiyaan yeroo ammaa nageenyummaa miseensota Nato fi walumaagalatti biyyoota naannawa Euro-Atlantic jedhamu keessa jiraataniif yaaddoo ta'uu erga ibsanii booda, tarsimoo fi tooftaa haaraan as ba'uu ibseera korri kun.	https://www.bbc.com/afaanoromoo/articles/c0dvp92pynlo
politics	Itoophiyaan miseensota al-Shabaab 800 ol ajjeesuu himte	Pirezidantin Naannoo Somaalee Obbo Musxafee Omaar walitti bu'iinsa tibbanaan miseensonni al-Shabaab 800 ol ajjeefamuu himan. Dabalataan gara dhibbaa kan ta'an bakkeewwan Somaaliyaafi Itoophiyaa daangeessanitti booji'amu tiwiitara gubbaa barreessan. Haleellaa hin baramne al-Shabaab bakkeewwan Itoophiyaa daangessanirratti raawwateen lolli adeemaa ture. Inumaa gara daangaa Itoophiyaa seenuun haleellaa raawwachuufi tarkaanfii irratti fudhachuu aangawoonni Itoophiyaa ibsaniiru. Dhimma kanarratti gama garee al-Shabaab wanti jedhame hin jiru. Qaami walabaas lakkoofsa kana hin mirkaneessine. Kana dura haleellaa miseensota poolisii humna addaa Somaaleerratti raawwateen hedduu ajjeesuu al-Shabaab himee ture. Itoophiyaan immoo miseensota garee kanaa dhibbaan lakkaa'aman ajjeesuu beeksistee turte. Eega al-Shabaab haleellaa bane booda aangawoonni naannoo Somaalee waraana federaalaa walin ta'un miseensota al-Shabaab irrati haleellaa raawwataniiru. Haleellaa humna qilleensaan dabaalameen Itoophiyaan hoogganoota al-Shabaab sadii kan Ameerikaan barbaadaa turte dabalatee ajjeesuu himteetti. Fu'aad Shongalee jedhamuun kan beekamu Fu'aad Mohaammad Kalaaf hogganaa damee dadammaqiinsaa fi ololaa al-Shabaab ture. Ameerikaan nama waa'ee isaa odeeffannoo kenneef badhaasa doolaara miliyoona 5 ramaddee turte. Gareen kuni garuu aangawooti isaa ajjeefamuu ni waakkata. Kana dura Pirezidantiin Naannoo Somaalee Musxafee Omaar Somaaliyaa keessa bakkee walabaa haleellaa ofirraa fageessuuf dandeessisu [buffer zone] akka hundeessu himaniiru. Gaafa Jimaataa dubbii dubbataniin gareen kuni daangaa Itoophiyaa akka hin geenye gochuuf dalagamaa akka jiru himan. Xiinxaltoonni tokko tokko al-Shabaab baatii kana keessa bakkeewwan Itoophiyaa daangeessan kan haleele waraanni Itoophiyaa waraana biyyattiin ko'oomuu isaa argeeti kan jedhan jiru. Kaanimmoo daangaa Somaalee keessa bahuun gammoojjii Baalee keessa ilaalcha ofii babal'ifatuu barbaade yaade jedhu. Gareen kuni garuu maaliif haleellaa kana akka raawwate hin dubbanne. Haa ta'u malee, al-Shabaab Itoophiyaa keessa seenuun kaayyoon isaa bara dheeraadha. Torbanuma kana aangawoonni Raayyaa Ittisaa Itoophiyaa gara Somaaliyaa imaluun dhimma al-Shabaab irratti akka mari'atan gabaafamee ture. Hidhattootni al-Shabaabii fi Itoophiyaan diina waliiti. Bara 2006 Itoophiyaan yeroo hanga Somaaliyaatti qaxxamuruun seentee waraana irratti bante nageenyakoof na yaaddessa jechuun ture. Gamtaan Afrikaa ergama nagaa kabachiisuun loltoota biyyoota shanii bobbaasuun hidhattoota kanneen waraanaa ture. Dabalataan Ameerikaan loltoota ishee Somaaliyaatti bobaasuun lolaa turtus bara xumura bulchiinsa Doonaaldi Tiraampitti loltootn US biyyichaa akka bahan murtaa'e. Baayiden garuu deebisuun Somaaliyaatti akka bobbaasan himanii ture. Kun akka hidhattootni kun irra deebiin of jabeessan carraa kennuufii hin hafu jedhanii kanneen amanan jiru. Al-Shabaab hordoftoota amantaa Islaamaa fi Kiristaanaa Amaaraa fi Oromoo gidduutti garaagarummaa uumuuf jecha miiidyaa isaanii fayyadamuun afaan lamaaniin tamsaasaa akka turan himu xiinxalaan Gaanfa Afrikaa Obbo Rashid Abdii himu. Yaaliin haleellaa magaalaa Finfinneetti qindeessaa turanis humna nageenyaa Itoophiyaan fashalaa'aa akka ture kan yaadachiisan. Al-Shabaab daangaa Itoophiya keessa hanga kiilomeetira 80 seenee naannoo Somaalee fi Oromiyaa galuun gaarreen qabachuuf yaaluun isaa haleellaa salphaa jedhamu miti,'' jedhu xiinxalaan biraa Fayisal Roobalee. Bara 2021 ji'a Amajjii keessa Mootummaan Naannoo Oromiyaa gareen 'Kawarijaa' jedhamu, Godina Baalee Aanaa Dalloo Mannaatti to'annoo jala oolchuu himee ture. Akka ibsa qaamoolee nageenyaa naannichaatti, garee kun al-Shabaab waliin hidhata qaba. Gareen to'annoo jala oolfameera jedhame kunis maqaa 'Islamic State Centre' jedhuun akka of waamu Itti-Gaafatamaan Biiroo Bulchiinsaa fi Nageenyaa Oromiyaa yeroo sanaa Obbo Jibriil Ahimed BBC'tti himanii ture. Akka anga'aan kun jedhanitti, gareen kun namoota filee, kaan mooraa leenjii galchuun, kaan ammoo leenjiif qopheessee osoo jiruu hordoffii qaama nageenyaan to'annoo jala oolfaman. Kaayyoon isaanii ''humnaan mootummaa ammaa kana garagalchuun mootummaa Islaamaa hundeessuudha'' jechuun himu. Kun tarii tooftaa al-Shabaab Itoophiyaa seenuun caasaa isaa itti diriirsuu barbaadu tahuu danda'a kan jedhan jiru.	https://www.bbc.com/afaanoromoo/articles/c6p7q9epmppo
sports	Tapha Biraayitan fi Maanchistar Yunaayitid ‘seera dabseerraa’ maal baranne?	"Akka leenjisaan Yunaayitid Oli gana Solshaayer jedhetti, taphichi ‘‘seera kan jallisedha’’, ofii tapha diraamaan guutameefi Sambata darbe Biraayitanitti taasifamee injifannoo Yunaayitidiin xumurame kanarraa maal baranne? Wanti ta’e kanadha: Yunaayitid galchii peenaalitii Biruunoo Fernaandeeziin injifatane. Peenaalitiin kan argame ammoo erga taphichi dhumeera jedhamee abbaan seeraa firiimbaa afuufanii booda murtee viidiyoodhaan- VAR- ilaaluun ture. Galchii shanaffaa taphichaafi taphicharra peenaalitiin kan argamte yeroo lammaffaa yoo taatu, warri keessummeessan Biraayitan si’a jaha kubbaan goolii rukuttee irraa yoo deebitu, warri keessummaan ammoo si’a lama taphaan ala jedhamuun galchiin duraa haqame. Yunaayitid qabxii sadii kan jaqabaa bara kanatti yoo argatan, Biraayitaniif garuu tapha sadii keessaa lama akka mo’aman isaan taasise. Kadhibii maaltu ta’e? Yunaayitid fooyya'aa jira, garuu ammallee isa hafa, Kun ilaalcha Soolshaayer dha. Injifannoo dirree isaaniitti Kiriistaal Paalaasiin irratti gonfatameef leenjisaan kun weerarri koroonaavaayiras garee isaa waan miidheef akka ta’e ibse. Tapha miidhagaa akkamii agarsiisuu akka danda’an dirree wal-fakkaataatti Biraayitaniin 3-0 injifachuun kan agarsiisan warri diddiimoo, Sambata darbe hangam taphni harkaa akka bade irraa mul’ate, kan Kiriistaal Paalaas waliin tasisanirrraa garuu hedduu fooyya’aadha. Raashfoordillee galchii miidhagduu lakkoofsiseen ga’umsa isaatti deebi’aa jiraachuu agarsiiseera. ‘‘Deebii taphattoonnikoo kennaniin hedduun gammade, 2-2 wal-qixa ba’uuf salphumatti filachuu danda’u ture,’’ jechuun BBC’tti dubbate. ‘‘Taphoota haala gaariin eegaluu qabna, akkas hin taane, torbee darbes baay’ee boodatti hafnee turre. Garuu fooyya’aa jirra. ""Taphicha mo’annee qabxii sadii argachuu keenyaan gammachuun koo %100, sochiin agarsiisaa jirru garuu achittuu hin siqu, hundi keenyayyuu kana beekna."" Soolshaayer yaadasaa yoo itti fufu, ''waan ta’e amanuu qabna, isaantu carraa baay’ee uume, tarii qabxii tokko argachuun ga’aa ture, garuu carraadhaan injifachuu dandeenyeerra,"" jedhe. Sararri ittisaa Yunaayitid taphoota kilabichi itti moo’ameef itti gaafatamaadha jedhamaas jira tibbana. Biruunoo Fernaandeez garuu kanaan walii hin galu. Taphattoota shan duubarra jiran qofa miti kan galchii eegan jedha. ""Akka malee iddoo isaaniif kennaa turre, kubbaas haalaan qabannee taphachaa hin turre, galchii lama numatu kenneefi, of-fooyyessuu qabna,"" jedhe BT Sport’f."	https://www.bbc.com/afaanoromoo/isportii-54314654
politics	Sudaan: Daarfuritti humni nagaa kabachiisu dirqamasaa raawwatee bahuuf, maaltu itti aana?	Ergama Mootummoota Gamtoomanii jalatti Itoophiyaan humnoota waraanaafi poolisii hedduu kan irratti bobbaaftee turte ergamni nagaa kabachiisuu Daarfur xumurameera. Itoophiyaan ergamawwan nagaa kabachiisuu biyyoota adda addaa keessatti taasifamuuf waraana hedduu jedhamu 8,300 ol kan gumaattuu yoo ta'u, kanneen keessaayis lakkoofsa olaanaa kan qabu Sudaan keessa bulchiinsawwan Daarfuriifi Abiyee keessatti kan bobba'an akka ta'e maddeen ni mullisu. Maqaa gabaajee UNAMID jedhamuun kan beekamu humni Sudaan Daarfuritti nagaa kabachiisuuf bobba’e kana booda Sudaan keessa akka hin turre manni mare nageenyaa UN beeksisuun ni yaadatama. Manni marichaas haala nageenyaa hanga ta'e Sudaaniifi Daarfuur keessa jiruu, waliigalteewwan nagaa mootummaan ce’umsaa finciltoota waliin mallatteessee akkasumas jijjiirama waliigalaa dhufe hubannoo keessa galchuun murtoo kanarra gahu ibseera. Haala waliigaltee kanaanis UNAMID guyyaa Kamisaa Muddee 31, 2020 irraa qabee Daarfur keessatti itti gaafatamummaa kamiyyuu hin fudhatu. Nagaa kabachiisuu dabalatee dalagaawwan biroo yeroo dhumaaf kan raawwatamu guyyuma sana. Ji’a jaha itti aanan keessattis hojiiwwan akka loltoota gara biyyasaanii ykn gara biyya biraatti dabarsuu, konkolaatoota waraanaafi meeshaalee Dhaabbata Motummoota Gamtoomaniif deebiisee galchuu fa’i ni raawwatamu. Haala kanaan loltoonnii fi hojjettoonni sivilii UNAMID biiroo Waxabajjii 2021 irratti guutummaan ni bahu jedhameetu eegama. Wal waraansi bara 2003tti Daarfuritti dhalate lubbuu lammiilee kuma baay'ee kan dabarsee yoo ta'u, namoonni miiliyoona lama tahan immoo qe’ee isaaniirraa akka buqqa’an ta'eera. Lola waraana mootummaa fi gareewwan hidhattootaa baay'ee jidduutti gaggeeffameen yakki baayyee sukaneessaan raawwateera jedhama. Namoonni baay'ee yoo ajjeefaman, dubartootaa fi ijoolleen gudeedamaniiru, lammiileen nagaa mirgi isaanii sarbameera. Baruma sana manni mare nageenyaa UN hawaasni addunyaa dhimmichaaf xiyyeeffannoo akka kennuuf akeekkachiisee ture. Waltaasisummaa Gamtaa Afriikaa yeroo sanaatiin akkasumas deeggara Motummoota Gamtomaniitiin bara 2006tti waliigalteen nagaa mallattaa'e. Haa tahu malee waliigaltee kanarra kan gahii kan turan muraasa qofa turan. Kanumaaf jaarsummaa dhaaddilee lamaan kanneenitiin Kuwaataar Dohaatti waliigalteen lammataa mallattaa’e. Sadaasaa bara 2006tti  marii Finfinneetti taa’ameen immoo UN fi Gamtaan Afrikaa humna nagaa kabachiisu Daarfuritti bobbaasuuf waliigalan. Yeroos barreessaan Olaanaa UN Baan Kii Muun fi hogganoonni biyyoota addunyaa kan biroo hojii walii taasisuu raawwataniin, Suudaan bara 2007tti humni nagaa kabachiisu biyyattii akka galu eeyyamte. Haaluma kanaanis oppireeshiniin Gamtaa Afrikaa fi UN Adoolessa 2007 kan hundaa’e yoo tahu, maqaa gabaajee UNAMID jedhuun akka waamamu murtaa’e. Ergamni kun teessoon isaa kaaba Daarfur Eel al Faashir keessa yoo tahu, bulchiinsoota Daarfur shan keessatti wiirtulee bobbaasaa 35 qaba. UN Adoolessa 2007 ergamasaa nagaa kabachiiftoota uffata danbii qaban 25,987 gara Sudaan galchuuf eeyyama kan argate yoo tahu,  kunneen keessaa kumni 19,055 loltoota yoo tahan, 360 taajjabdoota, 3772  gorsitoota poolisii fi 2660 immoo gareewwan poolisiiti. Daarfur keessa sabooti 80 jiru. Jiraattonni kunneen baay’inaan tikfattootaa dha. Finciltooti naannichaa hawaasaa sadii keessaa kan bahanidha. Naannichi haala qilleensaa fi teessuma lafaa sochiif hin mijanne gatii qabuuf finciltoonni isa filatu. Waggoota baay'eef lolli irraan fagaatu, sababa kanaan jiraattonni naannicha dhiisanii baqatu. Sabooti ganamaa (Fuur fi sabooti biroo) hawaasa Arabaa waliin waggoota baay'eef rakkoo malee jiraatanillee hanqinni qabeenya uumamaa yoo mudatu wal dhibdeen mudachuu jalqabe. Inumaayyuu lolichi haala jijjiiratee lola sabaa tahe. Daarfur durumaa naannolee Sudaan biroo irraa fagoo fi mijataa hin taanedha. Yerooma nagaallee mootummaan akka garaa naannicha hin qaqqabu ture. Jiraattonni Daarfur baay'een Musliimota yoo tahan lammii Sudaan tahuu isaanii akka jabeessanii amanan ni ibsama. Sabooti muraasi moggaatti baafaman garuu Sudaanirra biyya ollaa kan akka Chaad fa’itti maxxanu. Bara 2003  gareewwan hidhatan lama Daarfur keessatti mootummaa Sudaan irratti waraana labsan. Gareewwan kunneen Waraana Bilisa Baasaa Sudaan(SLA) fi Warraaqsa Haqaa fi Walqixxummaa (JEM) dha. Waraana kana kan jalqaban magaalota tokko tokko keessa, waajiraalee mootumma fi namoota nagaa irratti haleellaa raawwachuun ture. Yeroos haleellaa raawwateen poolisooti dhibba baay'ee kan ajjeefaman yoo tahu buufataaleen poolisii 80 barbadaa’aniiru. Haala kanaan caasaan naannichaa guutummaatti waan badeef akka garaa sochoo’uu jalqaban. Finciltoonni Daarfur jiran baay'een kan lollu loogii mootummaa Sudaaniin nurra gahudha jedhu. Naannichi akka hin misoomneef mootummaan shira xaxeera jechuun waraana filataniiru. Mormii itti ka’e to’achuuf mootummaan tikfattoota Arabaa hidhachiisuun tarkaanfii fudhate. Tikfattoonni kunneen 'Jaanjaawiid' jedhamuun kan beekaman yoo tahu mootummaan Sudaan maallaqa gaarii isaanii kaffalaa ture. Torbee darbe keessa immoo al-Bashiir yeroo aangoorra turan yakki Daarfuritti raawwate qoratamuu jalqabe. Duguggaa sanyii Daarfuritti raawwate, yakka waraanaa fi sarbama mirga namoomaa raawwachuun ture ajaji mana murtii kan itti bahe. Waggaa 30 aangoorra kan turan al-Bashir mormii uummataa biyyattiitti ka’een ture aangoo isaaniirraa kan bu’an. Sudaan yeroo ammaa kana miseensota garee mormii hogganaa turanii fi hoggantoota waraana biyyattii irraa garee walitti baheen mootummaa cehumsaan bulaa jirti. Humni Daarfuritti nagaa kabachiisu kana booda Sudaanitti akka itti hin fufne beeksisuun nageenyi lammiilee yaaddessuu akka danda’u ibsamaa jira. Kibba Sudaanitti waliigaltee nagaan ni goolabama jedhamee kan eegamu waraanni waggaa 17f jireenya lammiilee goolaa ture, jiraattonni Daarfur baay'een qe’ee isaaniitti akka deebi’aniif sababa ni taha jedhameetu abdatama. Waggoota kunneen keessatti lubbuun namoota 300,000 kan darbe yoo tahu kunneen miiliyoona 2.5 tahan immoo qe’ee isaanii irraa buqqa’aniiru. Mootummaan Sudaan humni nagaa kabachiisu kun yoo deemu nagaa lammiilee tiksuuf garee bakka bu’uu danda’u qopheessaa akka jiru beeksiseera.	https://www.bbc.com/afaanoromoo/oduu-55502623
sports	Sa'ud Arabiyaan garee kubbaa miillaa dubartootaa hundeessuuf	Sa'ud Arabiyaan garee kubbaa miilaa dubartootaa hundeessuuf kan isheen murteessite erga dubartoonni akka isteediyoomii seenan iyyamtee waggaa lama boodadha. Sa'uudiin biyyoota galoo galaanaa keessaa biyya yeroo jalqabaaf dubartoonni isteedoomii seenanii tapha ilaaluu akka danda'an iyyamteedha. Gareen kubbaa miilaa dubartootaa kun magaalaa Riyaadiifi magaalota biroo lama keessatti ni taphata. Tarkaanfiin garee kubbaa miillaa dubartootaa hundeessuuf fudhatame kun fooyya'iinsa jireenya hawaasummaa biyyattii keessatti gaggeeffamaa jiru keessaa tokkodha. Mootiin Sa'ud Arabiyaa Mohammad bin Salmaan biyya duudhaa duriitti cichitee jiraattu Sa'udii keessatti fooyya'iinsa gama hundaan fiduuf kutannoon akka hojjetan waggaa lama dura ibsanii turan. Namoonni mirga dubartootaaf quuqamanii hojjetan mirga dubartoota Sa'uudii kabachiisuuf ammallee hojii baay'eetu hafa jedhan. Qondaaltonni Sa'uudii tarkaanfiin kun hirmaannaan dubartootaa damee ispoortii keessatti cimsuuf kan fudhatameedha jedhan. Federeeshiniin ispoortii Sa'uudii Arabiyaa akka jedhetti gareen kubbaa miillaa dubartootaa hundaa'uunsaa dubartoonni dandeetti ispoortii keessatti qaban fayyadamuun damee kana akka guddisaniif ga'ee olaana agumaacha. Dubartoonni isteediyoomii seenaniii kubbaa ilaaluun kan iyyamameef bara 2018 ture. Baruma kana keessa dubartoonni akka hin konkolaachisneef qoqqobbiin waggoota kurna hedduuf kaa'amee ture irraa ka'e. Bara darbe dubartoonni dhiiraan osoo hin dabaalamin qofaasaanii manaa ba'uufi gara biyyoota alaattillee imaluu akka danda'an iyyamamee ture. Hawaasa keessatti dubartoonni qoollifatamuu yookiin adda ba'anii taa'uu qabu seerri jedhus ka'eera. Ta'us garuu wayituma mootummaan rifoormii gaggeessaa jiru kanattillee dubartoonni bebbeekamoon kanneen mirga dubartootaaf quuqaman hedduun hidhamaa jiru.	https://www.bbc.com/afaanoromoo/oduu-51640776
sports	Brijid Kosgei: Haadha ijoollee lakkuu fi riikardii addunyaa	"Atileetooni yeroo hedduu qabxii gaarii akka argataniif wanti ta'e akka isaan kakaasu dubbatu. garuu atileeti Birijid Kosgeef ammoo rakkina yeroo ijjoollummaashee dabartiseetu cimina kennuuf dubbatti. ''Haalaan itti eegalee yoo yaadadhu rakkinni nu keessa dabarree guddataa jira. Kanaafu jireenya sanatti deebii'u akkan hinqabaannee ofi himuunan kiyyas akkan fiixaan bahiinsa argadhuuf na gargaareera,'' jechuun BBC'tti himte atileetiin Keeniyaa kan umuriin waggaa 25 tun. Erga maaraatonii ittiin mo'attee kan jalqabaa figdee waggaa afur ta'eera. Kosgiin amma seenaa feegeenya km 42.2 tiin dubartii saffistuu ta'uun beekamti. Torban darbees US magaalaa Chikaagootti rikardii lammii Ingliiz Paawulaa Raadkilifiin waggoota 16 dura Landaniitti qabame cabsuun sakandii 18 foyyeessitee jirti. Rikardii ishee kan sa'aatii 2:14:04 kanas leenjisaa ishee Eeriik Kimaayoo waliin baatii jahaaf irratti hojjatan. Fulbaana keessa, Kosgiin Shaampiyoonaa Atiletiksii Addunyaa Dohaatti gaggeeffameeraatti biyyashee bakka bu'uuf affeerraa dhiyaateef didde. ""Akka isheef dhiifama taasisaniif gaafannee sababii waan adda ta'e tokko raawwachuuf karoora qabanneef jecha. Waa'ee isaas hindubannee ture. Sababiinsaas ishees dhiibbaa irratti taasisuu hinbarbaanne waan ta'eef,'' jedha Kimaayoon. Naamusniifi kutannoon ishee ammoo waan yeroo hunda adda ishee taasisuudha. ""Wayituma leenjiitii kaaste atileetii beekumsa qabdu ta'ushee sirriitti himu dandeessa. Baayyee naamusa kan qabduufi leenjii irratti gonkumaa duubatti hafu kan hinbarbaadneedha,'' jedha lenjiisaan ishee Ngisiriin. Birijiid ijoollee haadha ishee qofaan guddifaman torba keessaa tokko. Bakki itti guddattes Suluula Qinxamaa (Rift Valley) keessatti kan argamtu Kaawuntii Elgeeyoo Maaraakweetti. Bakki kunis lafa atileetoonni biyyatti bebbeekamoon irraa maddaniidha. Akkuma atileetota Keeniyaa kanneen ishee duraa hunda, Kosgeenis gara mana barnootaa sadarkaa tokkooffaa yoo deemtu ganama ganama ni fiigdi turte. ""Manni barnootaa kiyyaa mana keenyarraa km 10 fagaata ture. Yeroo tokko tokkoos akka natti hinbarfanneef nan figa ture. Daandii kiyyarrattis wayitan atileetota arguutti. Anis akka isaanii ta'un danda'an ofiin jedhan ture,'' jetti. Achinis mana barnootaatti fageenya jiddugalaatiin dorgomu eegaltee. haa ta'u malee biyya bakka akka buutuuf gonkumaa hinfilatamne turte. Haadha isheetiin kanfaltii mana barnootaa kanfaluun cimaa itti ta'een boodas, bara 2012tii Kosgiin barnoot aishee dhaabuuf dirqamte. Wayita kanattis bara barnoota ishee itti xumurtu ture. ''Wayitan ani kutaa 10ffaa turettis kanfaltiin gara doolaara 1,500 ol ture. Haati kiyyas nan liqeeffadha jechuun akkan itti fufu na jajjabeessuuf yaalaa turte. Garuu anis ''amma yoomiitti liqeeffannee itti fufuu dandeenya?'' jedheen jetti. Amma umuriinshee waggaa 17 wayita ta'utti fiigicha haalaan cimsite qabachuu barbaadde. Kunis maatiisheefi kanfaltii mana barnootaa obboolaashee xixiqqoof kan haguugu ta'uuf jira. Hiriyaashee dhiiraa Maatiiw Kosgii waliin leenjii itti fufte. Innis amma kan abbaa warraashee ta'e jechuudha. Waggaa tokkoon boodas boqonnaa fudhachuun ijoollee lakkuu deesse. Haa ta'u malees haadhummaan kutannoo ishee irraa boodatti hindeebifneen. Bara 2015'tti bakkuma dhaabdee turte irraa kaasuun kaampii leenjii seenuun leenjiisaa isheen leenji'uu eegalte. Kaampiiwwan akkasiis Keeniyaa keesatti ateletootaaf akka xiyyeeffannaa isaanii haala jireenya isaaniirraa kaasuun leenjiicha qofa irra taasisaniif  haala mijjeessaaf. Atileetoota dubartootaatiif maatiisaanii irraa fagaatanii jiraachuuf murtee taasisuun yeroo baayyee murtee cimaadha. garuu kanneen murtee kana taasisaniis isaan deegarsa maatii gaarii qabaniidha. ''Abbaan warraa kiyyas akka omaa hinyaaddofne natti hime. Ijoolleef kunuunsa barbaachisu akka taasisu natti hime. Kanaafuu ani hojii kiyya qofarratti xiyyeeffachu akkan qabu waan natti himeef ijoolleenis torbaniitti wayitan gara manaatti deebi'uu qofa na argu amaleeffatan,'' jetti Kosgiin. Akkuma kaampicha keessatti leenji'uu eegalteen Sadaasa bara 2015tti figiicha maaraatonii jalqabaashee Portugaaliitti fiigde. Dorgommichas daqiiqaa afurii oliin fooggeessuun mo'atte. Murteen isheen maaraatooniif fiiguuf taasiftees qabxii gaarii galmeessuun eegalame. Wayita turtii leenjii kaampii ishee sanattis dorgomtooti maaraatonii hedduutuu ture. kanaafuu hiriiyyaa leenjii'ootaa argachuun isheef baayyee salphaa ture. Ammas saffiisa ishee fooyyeessuuf leenjiitoota dhiiraa waliin fiigaa jirti. ""Isaan waliin leenjii'uun baayyee cimaadha. Sababiinsaas isaan baayyee saffiisu garuu ammoo yoon dadhabuuf jedhuu ''Lakkii, cimii itti fufii'' ofiin waanan jedhuufu na cimsa.'' Wayita ammaa kanattis dubartoota maaratooniif fiigala kan duraa bara 2019 keessatti argamti. Bara dhufaatti ammoo xiyyeefannaa ishee dorgommiiwwan ispoortii hunda kan akka 'Dorgommiiwwan Olompikaatti'' irratti kan fuulleeffatu ta'a. Amma haadha ishee gaafachuun gara mandaraatti deebii'aa jirti. Isheenis waan kana dura mo'attee irraa lafaafi mana bitteeffii jirti. Isaan boodas abbaa warraafi ijoollee ishee waliin yeroo akka dabarsitu dubbatti. ''Haati kiyya hanga na agartuutti na eegaa jirti. Isheenis wayitan ani rikardii cabseetti baayyee gammaddee jirti,'' jechuun gammachu maatii ishee ibsite."	https://www.bbc.com/afaanoromoo/oduu-50114716
entertainment	Ji'i diimtuu fi guddoo taatee har'aafi bor samiirraa mul'atti	Daawwiin ajaa’ibaa pilaaneetii keenyaa samiirratti mul’achuufi , ji’a diimtuu dhiiga fakkaattutu mul’achuuf jira. Gaaddiddeessuu ji’aa guutuu waggaa kanaa al tokko qofa ta'uun, Lafti gidduu Aduufi Ji’aa buuti. Gaaddidduun Lafaa guutummaatti ji’arra waan bu’uuf jiini suuta gurraacha’aa gara halluu akka diimaa wayiitti geeddaramti. Awurooppaa keessatti gaafa Wiixataa subii ija uumamaan mul’atti. Ameerikaatti immoo Dilbata gara galgalaa daawwachuu danda’ama. Afrikaattis akkasuma ni mul’atti. Ji’i kunis yeroo kaanirra guddattee kan mul’attu yoo tahu, sababiinsaas yeroo kana orbiitiishee irratti qabxii lafatti baayyee siiqxee waan argamtuufi, kanaanis maqaa ‘Super Moon’ ykn ‘Ji’a guddoo’ jedhamu argatteetti. Ji’a guddoo diimtuu jedhamuunis waamamti. Hemisfeera Kaabaatti, jiini guutuu kuni ji’a abaaboo kan jedhamtu yoo tahu abaaboo waqtii birraa wajjinis waan walirra bu’uufi. Ifti ji’arraa mul’atu kuni diimaa akka dhiigaa yoo tahu, ifti aduu ganamaa fi gara galgalaa lafarraa ji’arratti balaqisa jedhu Landanitti, astiroonoomara Royal Observatory kan tahan  Dr Giriigoorii Biraawun. ''Aduun lafarratti yoo baatuufi lixxu al tokkotti arguun danda’ama jechuu dha. Ifti hundinuu gara ji’aatti balaqqisa,'' jechuun BBCtti himaniiru. UK keessatti gaara ykn gamoo dheeraa irraa ilaaluu danda’ama, sababiinsaa ji’i kuni samii irratti gad siiqxee waan mul’attuufi. UK keessaatti gaaddiddeessuun kuni yeroo jalqabu dha, kan akka gaaritti mul’atu jedhan Dr Biraawuun. Gaaddidduun lafaa yeroo ji’a haguuguu jalqabu,hanga muraasa uffisuun jalqaba, boodarra guutummaan guutuutti irratti gaaddiddeeessa, achii ji’i lixaa adeemti, nutti mul’achuu baatus gaaddiddeessuun kuni itti fufa. Ameerikaatti do’iin ji’aafi lafaa kuni guutummaatti kan mul’atu yoo tahu daqiiqaa 84f tura. Yoo Ameerikaa ykn Kanaadaa jirtu taheef Dilbata garagalgala yeroo ji’i lixuuf jettu ilaaluu dandeessu. Ija umamaan kan mul’atu yoo tahu, baayinaakulaara ykn teleskooppiidhaan xixiqqoodhaan ilaaluun immoo halluu isa diimaa sirrii ilaaluufi gargaara. ''Astiroonotii yoo taate ji’arra dhaabbattee gara duubaatti Lafa yoo ilaalte amartii diimaa ala dachee keenyaa naanna’u argita,'' jechuu ibsu Dr Biraawun.	https://www.bbc.com/afaanoromoo/oduu-61456046
health	Garraamummaan umurii dheeraa jiraachuuf nama gargaaraa?	"Garraamummaan maal isin fayyada? Namummaa gaariin akka isinitti dhagaa'amuu fi naatoo akka qabaattan taasisaa? Kun dhugaa ta'uu mala, saayintiistonni garuu kana qofaa miti umurii keessanis dheeressuu danda'a jedha. Kana kan jedhan qorattoota Inistiitiyuutii Garraamummaa Yuunivarsitii Kaalifoorniyaa fi Loos Anjalasi. ""Nuti ija saayinsiitiin ilaalla. Walitti marsinee, harka wal qabannee cal jenneetuma hin teenyu. Waa'ee saayikoolojii fi baayoolojii fi hariiroo hawaasaa gaarii ta'eeti kan dubbannu,"" jedha Dani'eel Faslar, direektarri inistiitiyuutichaa. Garraamummaan dhiyeenya kana Ameerikaatti dubbii ijoo ta'ee ture. Kunis dubbii pireezidantiin duraanii Baraak Obaamaan sirna awwaalchaa nama siyaasaa gameessa Eliyaaja Kamiing irratti dubbataniin booda. ""Nama jabaa ta'uun garraamii ta'uu dabalata. Garraamummaa fi gara laafummaan haa badan dadhabina miti,"" jedha. Ofii namootni garraamiin warra akkamiiti - garraamummaan hoo maaliif fayyada? Wanti qorattoonni adda baafachuu barbaadan kanadha. Kuni dhimma du'aa fi jireenyaati jedhu qorattoonni kunneen. Faslar akka jedhanitt namoonni tokko tokko yeroo namoonni kaan gaarummaa raawwatan arganii kaka'umsa horatu, kanaaf garraamummaan dadaarbuu danda'a jedha. ""Addunyaa garraamumma hin qabne keessa jirachaa jirra yoo jennee dhugaarraa waan fagaatu miti. Ameerikaa keessas ta'e guutuu addunyaatti namoonni yaada siyaasaa ykn amantaan wal qoodanii walitti bu'u,"" jedha. Garraamummaan jedhan, ""yaada, miiraa fi amantaa gochoota namoota kaan fayyaduu danda'aniin deeggaramanidha. Namoota kaan fayyaduun garuu galma xumuraa gocha sanaa ennaa ta'e qofa,"" jedha. Al-garraamummaan ammoo faallaa kanaatiin ""yaadaa fi amantaan wal dandanda'uu fi kabajaa walii dhabuudha"" jedha. Inistiitiyuutiin haaraa Garraamummaa qorachuuf dhaabbate kun, deeggarsa maallaqaa faawondeeshinii Bedari jedhamurraa argameeni. Insitiitiyuutiin kun kan barbaachiseef ""addunyaa kanarraa maaliif garraamummaan akka dhibee qorachuu fi saayinsii fi amantaa jidduutti riqicha tolchuufi"" jedhame. Inistiitiyuutichi barattootaafi Los Anjalas keessatti warreen hiree gaarii hin arganneef leenjii 'dandeettii waa hubachuu sammuu isaanii gabbisu' ni kenna. ""Namoota waa'ee kee dhimma hin qabne fi ifatti miidhaa sirraan gahuu danda'an waliin jiraachuun siif gaarii miti, umurii kee dheeressa,"" jedha Faslar. ""Faallaa kanaatiin ammoo nammootarra wanti gaariin yoo siif ta'u, atis namaaf waan gaarii yoo gootu dhiphinarraa baraaramta. Kun siif gaarummaa qaba."" Haal salphaatti dubartiin mana bunaatti buna siif danfistu fuula ifaan nagaa si gaafachuun ishee haala fayyaa keetii fooyyessuu danda'a jedha. ""Gocha garraamummaa irrati hirmaachuun, akkamiin namaaf gaari ta'uu akka dandeessu yaaduun, dhiibbaa dhiigaa xiqqeessa. Aarii akka malee fi mukaa'uu wal'aanuufis ni gargaara,"" jedha. Yuunivarsiitii Kolombiyaa irraa Dr keelii Hardiing, garraamummaan ""sirna ittisa dhukkubaa qaama namaa fooyyessa, dhiibbaa dhiigaa xiqqeessa, kanaanis namoonni umurii dheeraa akka jiraatan taasisa,"" jedhu. ""Waan ajaa'ibaati, sababni isaa garraamummaan wan dhumu miti, namatti baay'atees nama hin miidhu, bilisaan iddoo mara jira"" jedhu. Salphaadhumatti waan hedduu akka jijjiiru danda'uus himu. Lafa hojiitti, manatti akka hedduutti garraamii ta'uun ni danda'ama kan jedhan Dr Hardiing, namaaf garaa laafuun bu'aa hedduu argamsiisa jedhu. Teeknooloojiin ammayyaa'ee qorichoonni hedduun omishamuu malu wanti gaarraamummaan namaaf godhuu garuu yoomuu bakka bu'uu hin danda'ani jedhu. Ogeettii garraamummaa Gabri'elaa Van Rij irraa"	https://www.bbc.com/afaanoromoo/oduu-50450498
health	Koronaavaayiras: Bitooteessaa hanga Caamsaatti haalli Covid-19 Itoophiyaatti maal fakkaataa?	Itoophiyaatti yeroo jalqabaatiif namni koronaavaayirasiin irratti argame lammii Jaappaan.  Kun ammoo ALI Bitooteessa 4, 2012 ture. Lammiin Jappaan Covid-19n qabamuunsaa mirkanaa'e kunis dhimma hojiitiif gara Itoophiyaa kan dhufeefi isaan dura Buurkinaa Faassoo akka ture himame. Turtii isaattis magaaloota adda addaa keessa hojiidhaaf socho'uun waan barameef namoonni isa waliin hidhata qaban jedhaman 117 adda baafamaa akka turan taasifame. Ittiaansees lammiileen Jappaan lamaafi lammiin Itoophiyaa isa waliin hidhata qaban vaayirasichaan qabamusaanii mirkanaa'e. Guyyaa itti aanu ammoo namni Dubaaayi irraa gara Itoophiyaa gale tokko vaayirasichaan qabamuun waan barameef akka bakka adda baafamanii keessa turan  galu taasifame. Guyyaa sanaarraa qabees imaltoonni biyyoota adda addaa irraa gara biyyaa dhufaniifi booda biyyaa keessaa vaayirasichaan qabamusaanii adda baafamuun itti fufuun  amma waliigalatti namoonni 250 vaayirasichaa qabamuun mirkanaa'eera. Naannoodhaan yoo ilaalamuus namoonni vaayirasichaan qabamuun isaanii mirkanaa'e  irra caalaan magaalaa Finfinneerraa yoo ta'u, naannoon Somaalee lammaffaarratti argama. Waliigalatti saamudi namoota 36,624 kan qoratame yoo ta'u, namoonni 105 dhibee kanaarra bayyanachuu isaanii ibsi guyyaa guyyaa Ministira Egumsa Fayyaatiin bahu ni mullisa. Itoophiyaa baatii lamaan dura osoo vaayirasichi biyyattii keessatti argamuun hinmirkanaa'iin dura kaaftee, qophiiwwan haal-duree garaa garaa taasisaa turuu midiyaalee biyyaa gabaasaa turan. Sochiilee ittisaafi to'annoo tibba sanatti sadarkaa adda addaatti taasifamaa turanis baayyee si'oomaa turan. Keessattuu, erga lammiileen Itoophiyaa lama kan jalqabaa vaayirasichaan qabamunsaanii adda baheen booda, MM Abiya qaamoolee waajjiraalaa adda addaa irraa walitti babahan waliin haala ittisa weerara kanaarratti marii taasisuun qajeelfamoota dabarsan. Haaluma kaanaanis walgahiiwwan ummataa gurguddaan dhorkamuu, walgahiiwwan xixqqaas yoo ta'e beekkamtii Ministira Fayyaa malee akka hingaggeefamne, Yunivarsitoota malee manneen barnootaa guyyaa 15'f akka cumfaniifi kkf kan jedhan dabarfaman. Achumaanis Bitootteessa 10 maanguddoon biyya alaatii dhufan tokko vaayirasichaan qabamunsaanii mirkanaa'e. Tibba sanattis biyyattiin jiddugala qorannoo Covid-19 tokko qofa waan qabduuf guyyoota jaha keessatti saamuuda 342 qorachuun danda'ame. Itti aansisee Bitooteessa torbatti imaltoonni biyya alaarraa gara Itoophiyaa galan kamiiyyuu baasii isaanitii guyyoota 14'f hoteeloota adda baafaman keessa akka turan murtaa'e. Daandiin Qilleensa Itoophiyaas balaliinsawwan gara biyyoota 34tti taasisuu yeroof adda kutuu beeksiise. Manneen shubbisaa akka cufaman, waajjiraaleen mootummaa haalli hayyamuuf manaa akka hojiisaanii hojjatan murteen darbeera. Erga namni jalqabaa vaayirasichaan qabamunsaa adda baafameen guyyoota 10 boodas namoonni Covid-19n qabaman 12 gahuun himame. Gaafa Bitooteessa 19 ammoo namni tokko gutummaa guutuutti dhukkubicha irraa fayyuun himame. Guyyaa itti aanu ammoo Finfinneedhaan ala miseesoonni maatii tokkoo kan ta'an jiraattoonni magaalaa Adaamaa lama vaayirasichaan qabamunsaan himame. Itti aansees Naannoon Amaaraa magaalaa Baahir Daariifi Addis Qidaam irraa namoonni vaayirasichaan qabaman adda baafamuu Bitooteessa 21, 2012 ibsame. Haaluma kanaanis qophiin laaboraatoorii qorannoo naannooleetti saaqamuu eegalan. Itoophiyaa keessatti maanguddoon waggaa 60 Hospitaala Eekkaa Kotabeetti wallaanamaa turan kan jalqabaa Covid-19 du'an Bitooteessa 27, 2012 dhagahame. Itaansee maanguddoon waggaa 56 du'uun dhagahame. Baatii jalqaba vaayirasichi biyya keessa galuun itti barame kanattis baayyinni olaanaan guyyaa tokkootti himamee kan Bitooteessa 29, 2012'tti galmaa'ee namoota saddeeti ture. Waliigalattis saamudi namoota 2,496 qoratamuun nammoonni 55 vaayirasichaan qabamu mirkanaa'e. Jalqaba baatii Eblaatti namoonni biraa sagal vaayirasichaan qabamu yoo himamu, namni vaayirsichaan qabamaniif maanguddoon jiraattuu magaalaa Dukam kan ta'an du'uun barame. Maanguddoon waggaa 65 sunis wallaansa biraatiif buufata fayya deemuun vaayirasichi irratti argamuun hawaasa keessa baballachuu mala  yaada jedhuun waan umeef naasuu ta'ee ture. Baatiin Ebla yeroo itti namoonni baayyeen vaayirasii kanaan qabamunsaanii adda itti baafame waan ta'eef lakkoofsi namoota Covid-19n qabamanis dabalaa adeemu eergale. Gama sochiilee ittisaatiinis bakkeewwan akka Galma Barkumee fa'iis dhimmuma kanaaf qophaa'uun himameera. Akkasumas, namoonni bebeekkamoofi abbootiin qabeenyaas gamoowwan isaanii lafa turmaata namoota adda baafamaniif akka oluuf keennuu kan eegalan baatiidhuma kana keessa ture. Gama biraatiin ammoo lammiileen Itoophiyaa hedduun Jabuutii irraa deeebii'uun lafa keessa turmaataa Dirree Dhaawwaa kan galfaman yoo ta'u, kanneen kanneen gama Puuntilaand irraa dhufanii Jigjigaatti akka adda bahanii turan taasifaman keessaa kan vaayirasichaan qabaman jiraachu himame. Ebla 14, 2012 ammoo namni tokko Naannoo Affaar Gawwaanneetti vaayirasichaan qabamuu ibsame. Haaluma gabaasa Ministirri Fayyaa biyyattii guyyaa guyyaan baasuttiin weerarri vaayirasichaa Finfinnee hanga Jijjigaa, Dirree Dhawaa, Adaamaa, itti aansees Ummattoota Kibbaatti godina Silxeetti babalachuun kan gabaafame baatiidhuma kana keessa ture. Akkasumas, maanguuddoon waggaa 75 dhiibee gara biraatiif hospitaalaa cisanii osoo wallaanamanuu vaayirasiin irratti argame tokkoos du'un Ebla 27, 2012 dhagahame. Kunis nama Covid-19n du'a arafaffaa jechuudha. Ebla 28, 2012 ammoo guyyaa tokkoon namoonni 17 vaayirasichaan qabamuun hmame. Hedduun namoota kanaas kan Jabuutii fi Puuti Laandiirraa deebii'anii Naanoo Afaarii fi Jijjigaa keessatti lafa adda bahuun keessa turamuutti argaman ta'un barame. Guyyaa ittaanus namoonni 29 Covid-19n qabamuun himame. Isaan keessayis namoonni 19 kan seenaa imala biyyaa alaa ykn namoota duraan vaayirasiin qabame waliin hidhata hinqabneedha jedhame. Itti aansees Naannoo Tigraayittis namoonni afur vaayirasichaan qabamunsaanii mirkanaa'uun ibsame. Adeemsa hanga ammaa tureen jalqabni baatii Caamsaa kan namoonni baayyee guyyaa tokkoos vaayirasichaan qabamunsaanii adda itti bahedha. Guyyoota sadii qofa keessatti namoonni 56 ta'an vaayirasichaan qabamuun himame. Gama biraatiin ammoo maanguddoon wallaansa dhukkubsattoota haala cimaa keessa jiran keessa turan kan waggaa 65 du'uudhaan lakkoofsa namoota Covid-19n du'an shan kan gahe jalqabuma baatii kana keessa. Guyyaadhuma sanattis Naannoo Amaaraa Waldiyaafi Ummattoota Kibbaatti ammo Walaayittaa Soddoofi Magaalaa Buttaa Jiraattis namoonni vaayirasichaan qabaman argamuun ifa taasifame. Caamsaa 2, 2012'tti ammo qorannoo mana mana irra adeemuun taasifamee dabalatee namoonni 29 guyyaa tokkootti vaayirasichaan qabamunsaanii mirkanaa'e. Walumaagalatti, hanga ammaatti Itoophiyaatti namoonni 250 vaayirasichaan qabamunsaanii yoo ibsamu, 105 bayyanataniiru. Akkasumas dandeettiin qorannoo samuudaa guddachuun hanga ammaatti saamudi 36,624 qorqtqmuus ibsi Ministira Fayyaa biyyattiin bahe ni mullisa.	https://www.bbc.com/afaanoromoo/oduu-52621828
health	Pireezidaantiin Yungaandaa 'dinnicha nyaachuun kg30 akka hir'isuu na gargaare' jedhan	"Kasaavaa, dinnichaafi kuduraalee nyaachuunsaanii pireezidaant Yoweerii Museeviiniin kg30 akka hir'isuuf na gargaaree jechuun BBC'tti himaniiru. ""Ani yeroo hundaa haala gaariirran jira doktoroonni garuu rakkoo arganiitu waan ta'eef hir'isuudhaaf murteesse,"" jedhu Obbo Museeveeniin. Bulchaan ganna 75 ulfaatina isaanii haalaan to'achuu dhabuusaaniitiin hamma kg106 ulfaatu ture. Innis yaada miidiyaa hawaasummaa irratti ""nama dadhabe fakkaatu"" jedhu haaluudhaan ulfaatinasaanii hir'isuudhaaf akka murteessan dubbatu. Innis dabalataan ulfaatiinsaanii kg76 ta'e kun hojjaansaanii cm170 waliin wal sima jedhan. Obbo Museeviiniin kg30 hir'isuudhaaf yeroo hammamii akka itti fudhate hin dubbanne. ""Nyaata Awurroppaafi Eeshiyaa keessan waan hin nyaanneef kasaavaa nyaadha. Ani nyaata biyya keenyaa nyaadha; kasaavaa, muuziifi kuduraa nyaadha,"" jedhan Obbo Museeviiviin. ""Kanaafuu isaan keessa ganama xiqqoo nyaadha. Achiis laaqana hin nyaadhu, bishaaniifi buna sukkaaraa hin qabne dhuga- sukkaarri gaarii miti,"" jedhan. ""Galgala immoo naannoo sa'aatii 1'tti sababa dinnichaan istaarichii gad aanaa qabuuf lama nyaadha. San booda immoo garaa kiyya sobuudhaaf kuduraalee nyaadha."" Filiippaa Roogizbiy, rippoortar fayyaa Sirna nyaataa pireezidaant Museeviinii hammam akka nyaatan osoo hin beekin murteessuun ni ulfaata. Ta'us garuu sukkaara hamma xiqqaadhaan fayyadamu taanaan ulfaatina hir'isuudhaaf ni gargaara. Akkasumas laaqana nyaachuu dhabuunsaanii akka isaan waan xiqqaa nyaatan agarsiisa. Dabalataanis kuduraalee naannoosaanitti biqilan nyaachuunsaanii jijjiirama gaarii fida. Dinnichaafi kasaavaan kaarboohaayidireetiifi faayibarii hedduminnaan qabu ta'us garuu ulfaatina hir'isuudhaaf hidhata hin qaban. Bara 2015 yeroo Itoophiyaatti pireezidaantii Ameerikaa Baaraak Obaamaa waliin wal gahan akka nama dargaggeessan fakkaatan itti himee ture. ""Nyaata Yugaandaa waan nyaadhuuf akka ta'e itti himuu dagadhe,"" jedhan pireezidaant Museeviiniin. Isaanis lammiileen biyyatti nyaata biyyoota alaarra nyaata biyya keessaa akka nyaatan yeroo heddu himaniiru. Akka dubbiisaaniitti nyaanni biyya keessaa fayyummaafi dhukkubba ittisuudhaaf filatamoodha. Obbo Museeviiniin eega bara 1986 aangoorraa kan jiran yoo ta'u marsa 6'ffaaf bara 2021 dorgomuuf karoora qabu. Weellisaan beekamaan Boobi Waayini isaaniin morkachuuf karoora qaba. Torbee lama dura Obbo Museeviiniin qabsaa'ota biyyattii yaadachuudhaaf deemsa miilaa km195 taasisanii turan."	https://www.bbc.com/afaanoromoo/oduu-51217565
sports	Ispoortii: Biyyootni Afrikaa 54 Kubbaa miilaasaanii Covid-19'n miidhameef deeggarsa gaafatan	Biyyootni Afrikaa 54 maallaqa bayyanachiisaa Fifa'n miidhaa Covid-19'n qaqqabeef bifa liqiin qopheesse argachuuf iyyataniiru. Dhaabbatni Kubbaa miilaa idila-addunyaa bulchu Fifa'n ji'a Waxabajjii keessa miseensota isaa 211 ta'aniifi Konfedereeshiniiwwan jahaaf maallaqa bayyanachiisaa doolaara biiliyoona 1.5 raggaasiseera. Waldaan Kubbaa Miilaa idila Addunyaa ibsa Roobii baaseen sababa Koronaavaayirasiitiin diinagdeen Kubbaa miilaa addunyaa galii doolaara biiliyoona 14 ta'u dhabeera jedha. Dubbii himaan Fifa  'BBC Sport Africa'tti yoo himan ''biyyotni Afrikaa 54 miseensa waldichaa ta'an deeggarsa kanaaf iyyataniir,'' jedhan. Waldichi hanga ammaatti biyyootni 150 ol ta'an deeggarsa kanaaf iyyachuu yoo ibsu, biyyootni Afrikaa tokko sadaffaa warra iyyatanii ta'uu jedhameera. Biyyi miseensa waldaa kanaa ta'e hunduu deeggarsa hanga doolaara miiliyona 1.5 gahu gaafachuu danda'aa jedha dhaabbatichi. Dabalataaniis deeggarsa biyyootni argatan keessaa tokko sadaffaan isaa kubbaa miilaa dubartootaaf akka oolu waldichi ni dirqisiisa. Konfedereshiniiwwan kubbaa miilaa jiran ammoo deeggarsa hanga doolaara miiliyoona lama gahuu gaafachuu danda'u. Kanneen jiran jaha keessaa afur gaaffii kana dhiyeessuunis beekameera. Konfedereshiniin Kubbaa Miilaa Afrikaa dorgommiiwwan galii irraa argatu hedduu sababa weerara kanaan dabarsuus hanga ammaatti deeggarsa kanaaf hin iyyannee. Dhaabbilee tamsaasaa waliin waligalteen biiliyoonaan laakkawamu mallatteesse ture haqamuunis adabbii seeraa miiliyoonataa akka isa gaafates ni himama. Deeggarsi kun bifa liqiin kan kennamu malee tola kan raabsamuu miti. kaayyoon isaas ''Kilaboota, taphattoota, hojjetootaa, leenjiwwan dargaggeeyyii yeroo rakkisaa kanatti tumsuuf'' jedhu dura taa'aan Koree fandii Fifa   Olli Rehn. Iyyata kana dhiyeessuuf yeroon murtaahe waan hin laatamneef Konfedereeshiniiwwaniifi miseensonni waldichaa yeroo barbaadanitti gaafachuu danda'uu jedhameera.	https://www.bbc.com/afaanoromoo/oduu-54184755
health	Koronaavaayirasii: Wallagga Bahaatti manguddoon ganna 85 Covid-19n du'an	Wallagga Bahaatti manguddoon ganna 85 koroonaavaayirasiin qabamanii magaalaa Finfinneetti yaalamaa turan du'aan boqatan. Itti Gaafatamaan Waajjira Eegumsa Fayyaa Godina Wallagga Bahaa Obbo Sonaan Dassaaleny akka jedhanitti duuti manguddoo kanaa kalleessa maatii isaaniitti himame. Koroonaavaayirasiin qabamuun isaanii erga mirkanaa'ee torbanoota lamaaf yaalii irra akka turanis himaniiru. Manguddoon kun jalqaba dhibee dhiibbaa dhiigaa waan qabaniif yaaliif gara kilinika aanaa Diggaa magaalaa Arjoo Guddattuu deeman. Kilinikichis dhukkubni isaanii itti cimuu himuun gara hospitaalaa riferaalaa Naqamteetti erga. Achitti osoo yaalii irra jiranii yommuu qorataman dhibee kanaan qabamuun isaanii hin mirkanoofne. Haa tahu malee dhukkubni isaanii 'istirookii' tahuun yommuu mirknaa'u yaaliif gara magaalaa Finfinneetti ergaman. Erga magaalaa Finfinnee gahanii yeroo qorannoon gaggeeffamuuf koroonaavaayirasiin qabamuun isaanii mirkanaa'a. Yeroo kana namoonni isaan waliin tutuqqaa qaban akka adda bahan tahee maatii fi ogeesonni fayyaa hospitaala riferaalaa Naqamtee fi kilinika magaalaa Arjoo Guddattuu bakka duraan deeman keessa hojjetan 22 adda baafamuun bakka kanaaf yuunivarsiitiin Wallaggaa qopheesse keessa galfamaan. Hunda isaaniif si'a lama qorannoon taasifameefi hunda isaanii irratti vaayirasichi waan hin argamneef gorsa ogeessaan gara mana isaaniitti akka deebi'an taasifamuu Obbo Sonaan Dassaleny BBCtti himaniiru. Manguddoon amma lubbuun isaanii darbe ammoo dhukkuba duraan qaban waliin dandamachuuf akka itti cimes himaniiru. Yaalii isaan dhukkuba isaanii istirookii irraa akka fayyaniif yeroo wal fakkaataatti fudhataa turan qaama isaanii irra miidhaa gahuun akka salphaatti boqatan gochuus hin oolle jedhan. Dabalataan yuunvarsiitiin Wallaggaa fi giduugala qorannoo koroonaavaayirasii magalaa Naqamatee jiru waliin tahuun wajjirri fayyaa godinichaa namoota aanaa Diggaa naannoo manguddoon kun jiraatan keessa jiran baay'eef qorannoon taasifamee bilisa tahuun isaanii mirkanaa'uu Obbo Sonaan himaniiru.	https://www.bbc.com/afaanoromoo/oduu-53104523
health	Koronaavaayiras: Haadha mucaa deessee osoo ijaan hinargiin Covid-19 duute	Biyyoota weerarri koronaavaayirasii lubbuu namoota hedduu keessatti galaafate keessaa Ameerikaan sadarkaa tokkooffaaratti argamti. Akkuma lammiile biyyatti kan biraas lammiilee Itoophiyaafi kanneen dhalootaan Itoophiyaa ta'an 100 ol ta'an dhibeedhuma kanaan biyyatti keessatti lubunsaanii darbuu Ameerikaatti Ambaasaaddara Itoophiyaa kan ta'an Fitsum Araggaa dhiheenya kana dubbatanii turan. Haadha osoo dhukkubsattuu ilma argattee garuu osoo ijaan wal hin argiin dute isaan keessaa tokkodha. Haatii kun wayita koronaavaayirasiin qabamteetti ilmashee sadaffaa da'uuf guyyoota lakkaahaa turte. Maqaanshee Weganee Dabalee jedhama. Jiraattuu biyya Ameerikaa Meeriilaandi turte. Waganeen torbaan sadiin dura ilmashee sadaffaa deessee. Haa ta'u malee akka haadhoolii kaanii ilmashee hammattee dhungachuuf hincaroomne. Sababii isheen koronaavaayirasiin qabamte jirtuuf jecha battaluma ofkalteetti mucaan ishee biraa fudhamee gara kutaa biraatti dabarfame. Waganeen torban kana boqachuun dhagahame. Duutii haadha kanaa ''waan nama naasisuudha'' jedhu Kantiibaan Taakomaa Paarki Kaatee Steraart. ''Maatiin kunis maatii hawaasni keenya hundi beekuudha.'' Mucaan dhalate amma abbaafi obboolaa isaa waliin mana jira. Garuu haatii lubbuun bahuu hindandeenyee jechuun haala gaddisiisaa hawaasa isaanii keessatti mudate ibsan. Hirriyyoon Waganees maatii kana deeggaruuf duula waamicha galiin walitti qabuu egalaniiru. ''Waganeen nama baayyee gara laafeettii, gammadduufi namoota ishee beekan humdaaf madda cimiinaa turte. Maaloo maatii ishee kadhannaa keessaniin yaadadhaa,'' jedhaniiru.	https://www.bbc.com/afaanoromoo/oduu-52406843
sports	Atileetin Itoophiyaa sababa qoricha si’eessun waggaa 12'f adabamte	Atileetin Itoophiyaa maaraatoonii fiigdu Itaaffarraaw Tamasgeen Wodaajo sababa qoricha si'eessu fudhachuun ishee mirkanaa'ef waggoota 12'f adabamte. Eejansiin Farra Qoricha Si'eessituu Biyyaalessaa (NADO) ibsa baaseen waggoota 12'f dorgommirraa dhorkamuu ishee ibseera. Federeeshiniin Atileetiksii Itoophiyaa gama isaatiin murtee eejansichaa kaleessa ergameef hojiirra akka oolchu ibse. Atileetin kuni Onkololeessa bara 2012 maaraatoonii Waatar Firoont jedhamuufi biyya Kaanaadaa taasifame irratti saamuda dhiigaafi fincaanii kennite. Kanaanis, qorichoota atileetotaaf dhorkaman laman, jechuunis EPO fi testestiroonii, jedhaman fudhachuu isheetu qorannootin mirkanaa'e. Dorgommii kana irratti 8ffaan xumurte. Dabalataan, dhaabbatni bara 2017 Atileetiksiin Addunyaa hundeesse 'Athletics Integrity Unit' jedhamu odeeffannoo baasen adeemsa murtiin kuni keessa darbe (Afaan Ingiliziidha) ifa godheera. Dhaabbanni kuni baata Sadaasa darbe hanga murteen dhumaa darbutti yeroof akka dorgommiirraa haqamtu murtessee ture. Adeemsa dheeraa boodas murteen kuni ragga'e waggoota 12'f dorgommiirraa fagaatti jechuudha. Dabalataan, badii kana dhoksuuf waraqaa mana yaalaa sobaa dhiheessiteetti jedheera eejansichi. Badii sadii irrattin argadhe kan jedhe Eejansiin Farra Qoricha Si'eessituu Biyyaalessaa (NADO) Sadaasa 20, 2019 hanga Sadaasa 20, 2031 waggoota 10'f dorgommii kamirraayyuu akka dhorkamtu murtesseera. Atileetin kuni dorgommiiwwan garaa garaa irratti Itoophiyaa bakka buute dorgomteetti. Atileet Itaafarraahu Tamasgeen maaraatoonii 'Telcel' magaalaa Meeksikoo Hagayya bara 2018 injifatteetti. Baruma 2019 keessa maaraatoonii Tamarak Otaawaa dorgomuun 3ffaa baate. Isa dura walakkaa maaraatoonii, fiigicha daandiirraa 10km dabalatee biyya keessaafi alatti fiigdeetti. Eejansiin Farra Qoricha Si'eessituu Biyyaalessaa (NADO) erga dhihoo as atileetonni qoricha kanneen daldalaniif akka hin saaxilamne qorannoo gaggeessuun alatti hubannoo akka qabaatan leenjiis kennaa jira. Ta'us, darbee darbees ta'u atileetota irratti qorichichi argamaa jira. Baranuma atileet Birhaanu Tsagguu adabamuun isaa ni yaadatama. Waggaan 12 nama tokko irratti yeroo murtaa'us hangana dhagahamee hin beeku. Aileetonni Itoophiyaa maqaa gurguddaa qabaniifi dorgommii gurguddaa hirmaatan irratti garuu qorichi humna dabalu argamee hin beeku. Ta'us, dhaabbanni Atileetiksii Addunyaa (kan dur 'IAAF' jedhamee beekamu) bara 2018 biyyoota qoricha kanaaf saaxilamuu malan keessaa tokko Itoophiyaa akka taate ibsee ture. Atileetiksiin gosa ispoortii Itoophiyaan waltajjii addunyaa irratti maqaa itti horattedha.	https://www.bbc.com/afaanoromoo/oduu-53125792
politics	Hariiroo Sudaaniifi Itoophiyaa: Rakkoon siyaasaa Sudaan Itoophiyaa irratti dhiibbaa akkamii qaba?	Mana Maree Ce'umsaa Sudaan Omaar al -Bashir aangoorra kaafamuu booda hundaa'e hoogganaa kan turan Janaraal Al - Burhaan mormii jabaate qabbaneessuuf caasaa mootummaa haaraa dhiheessan. Manni maree waggoota sadiif cee'umsa biyyattii gaggeessuun gara sirna dimookiraasiitti geessu hundaa'ee Al - Burhaan hoogganaa ta'ani muudaman. Manni maree kuni kan ji'oota 39'f kan turu yoo ta'u, qondaaltota sivilii jaha, kan waraanaa afur of keessatti qaba. Ministirri Muummee Hamdook immoo qaama siviilii hoogganu. MM Abdallaa Hamdook ogeessa diinagdee yoo ta'an kanneen sirni dimookiraasii biyyattii keessa akka ijaaramu qabsoo taasisaa turan biratti ulfina qabu. Waggoota 30 siquuf biyyattii olaantummaan kan bulchaa turan Omar Hasan al- Bashir waggoota sadii dura tarkaanfii jijjiirama diinagdee yeroo fudhatuu eegalanitti ture mormiin kan ka'uu eegale. Deeggarsi mootummaan qamadii fi boba'aa irratti lammiileef taasisu hafuun isaa jireenya waan qaalesseef mormiin jabaatee magaalaa guddoo biyyattii Kaartum gahe. Boodarra mormiin dhimma jireenyaa qofa osoo hin taane bittaa bara al - Bashir jiru gara mormuufi jijjiirama gara fedhuutti jijjiirame. Humnoonni nageenyaa tarkaanfii fudhataniis inumaa mormiin akka cimu godhee ji'oota muraasa booda waraanni biyyattii pirezidanticha aangoorraa buqqisan. Kunis ta'u hawaasni mormiif bahe aangoon biyya bulchu waraanarraa gara bulchiinsa siviliitti akka darbu gaafachuu itti fufani. Abdallaa Hamdook Ministira Muummee Sudaan ta'un yeroo muudaman galmi isaanii biyyattii tasgabbeessuufi rakkoo dinagdee ishee qunname keessaa baasuu ture. Hamdook barnoota diinagdeen digirii sadaffaa kan qaban yoo ta'u yeroo biyyi isaanii akka tajaajilan waamte dhaabbata UN, ECA jedhamuufi Finfinnee argamu keessa dalagu turan. Humnoota siyaasaa Sudaan gidduu mootummaa ce'umsaa ijaaruuf waliigalteen raawwatuus humna waraanaafi kan sivilii gidduu waldura -dhaabbannaan ni ture. Kuni immoo qabsoon ummataa galma akka gahuu kanneen eegaa turan ija shakkiin, takkaahuu yaaddoon akka ilaalan taasise. Pirezidant al - Bashir aangoorraa fonqolchamanii humnoota siyaasaa Sudaan gidduu yeroo waldhibdeen dhalate rakkoo isaanii hiikanii akka biyyatti tasgabbeessan qoodi Itoophiyaa olaanaa ture. Sababa namoota yeroo mormii ummataa ajjeefaman humnoonni waraanaa mootummaa cee'umsaa keessa akka hin hirmaanne gaafatan, waraanni biyyattii immoo biyyattii tiksuuf tarkaanfii kamuu akka fudhatu himuun isaa yaaddoo uumee ture. Yeroo kanatti MM Abiy Ahimad gara Kaartum imaluun qaamoleen lamaanuu walitti dhufanii tasgabbiidhaan cee'umsatti akka qajeelan yaalii taasisaniiru. Kanaanis humnoota wal dura dhaabbatan gidduu waliigalteen gahamee muddamni yeroos ture akka xiqqaatu ta'ee ture. Bara al- Bashir Itoophiyaa waliin hariiroo cimaa kan qabaachaa turte Sudaan bara bulchiinsa MM Abiy Ahimadis hariiroo kana cimsanii itti fufuuf fedhiin akka jiru mul'ateera. Itoophiyaafi Sudaan daangaa dheeraa qooddatu. Waldhibdee gama daangaa jiru furuuf komishiniin daangaa hundaa'ee yeroo dheeraaf carraaqqiin taasifamuus waliigalteerra hin gahamne. Muddamni kuni keessumaa waraanni Tigraay keessa banamuu eegalee hammaate. Itoophiyaan akkuma waraanni eegale waraana gama daangaa Sudaanii qabdu gara Tigraayitti erguu booda waraanni Sudaan lafa qonnaa irratti waldhaban to'atani. Kunis, Itoophiyaa mufachiise. Hoggantoonni Sudaan ifatti as bahanii lafa Itoophiyaan nu duraa fudhatte deeffanne jedhanii dubbatan, Itoophiyaan mariin akka furamu irra deddebbiin gaafataa turte. Sababa kanaafi ejjennoo Sudaan hidha Abbayyaa irratti booda kana qabatteen Itoophiyaan ija shakkiin biyyattii akka ilaaltu taasiseera. Sudaan bara bulchiinsa al - Bashir keessumaa dhimma Abbayyaa irrati gara caalu Itoophiyaa waliin dhaabbattus bulchiinsa haaraa aangootti dhufe booda garuu Masrii caalsifatuutu mul'ata. Biyyoonni lamaan dhimmi Abbayyaa mana maree nageenyaa UN akka gahuufi irratti mari'atamuus taasisaniiru. Mana maree ce'umsaa Sudaan keessa olaantummaa kan qabu waraanni biyyattii daangaa Itoophiyaan kiyya jettu to'achuun alatti haala kana dura hin turreen Masrii waliin hariiroo waraanaa tolcheera. Biyyoonni lamaan shaakala waraanaa yeroo dheeraa booda gochuun alatti wal tumsuuf waliigalteerra gahaniiru. Mootummaan Itoophiyaa gama Lixa biyyattii hidha haaromsaa ijaaramaa jiruun hidhattoonni sochii taasisuu irra deddebiin hima. Mootummaan amma Sudaan keessa aangoo qabu finciltoota Tigraayif dahoo kenne jechuun mootummaan Itoophiyaa himata, waraanni biyyattii kana hin fudhatu. Sochii hidhattootaan alatti waraanni Sudaan lafa biyyoonni lamaan irratti waldhabaniifi to'ate irratti bu'uuraalee misoomaa ijaaraa akka jiru himama. Yeroo garaagaraatti haleellaa raawwate jedhuun qaamoleen lamaan irra deddebiin walhimatu. Torban muraasa dura Sudaan waraanni ishii waraana Itoophiyaan akka haleelame ibsituus Itoophiyaan finciltoota Tigraay rukutuu himte. Hamdook booda eenyu gara teessuma ministira muummee akka koru hin beekamu. Ta'us, waraanni biyyattii aangoo mootummaa biyyattii olaantummaan yoo to'ate muddamni itti fufuun isaa hin oolu.	https://www.bbc.com/afaanoromoo/oduu-59860341
politics	Raashiyaan Yukireen wajjin waraanatti seenaa jiruu fi gaaffilee kaan	"Agarsiisa sodaachisaa moo qophii waraanaa? Erga walakkaa baatii Bitootessaa Yukireeniifi mootummoonni biyyoota Lixaa, Raashiyaan naannoo Crimea fi zoonii lolaa baha Yukireenitti waraana walitti qabuushee akeekkachiisaa jiru. Raashiyaan maal yaadaa akka jirtu beekuun hedduu ulfaataa tahus, kanneen armaan gadii waa'ee dhimma kanaa hubannoo isinii kenna. Maddeen garagaraa akka gabaasanitti waraanni Raashiyaa gara daangaa baha Yukireen fi Kiraayimeyaatti socho'aa jira. Kiraayimeyaan lafa Raashiyaan Bitootessa 2014tti Yukireenirraa humnaan fudhattedha. Gabaasaaleen kunniin irra jireessi Twitter gubbaa bahaniiru - fakkeenyaaf xiinxalaan Jane's intelligence, waa'ee misaayelota fageenya gabaabaa Iskander maxxanseera. Kireemlin kanneen hirmaatan qaamota kam akka tahan hin himne. Dubbi himaan Pireezidant Vilaadmir Puutiin kan tahan Dmitry Peskov akka jedhanitti, waraanni biyyattii keessatti sosocho'u ''dhimma keessooti'' jechuun eenyuyyuu kanatti dhimmamuu hinqabu jedhan. Kanneen Kiraayimeyaa keessa jiran dabalatee loltoonni muraasni, shaakala gochaa jiru. Garuu Aabba Peskov, Yukireen ''nu tuttuqaa jirti'' jedhan. Maddeen basaasaa Yukireen keessaa BBCtti akka himanitti, waraanni dabalataa achi jiran baataaliyoonii 16 akka tahan himuun, kunis loltoota 14,000 gahu. Akka mootummaan Yukireen jedhutti ammoo, Raashiyaan gama bahaan loltoota 40,000, akkasumas Kiraayimiyaa keessa ammoo haga 40,000 qabdi. Kanaaf humni kun humna weeraraatii? Tahuu mala, garuu xiinxaltoonni akka jedhanitti weerara guddaa tahuu hin danda'u. Keessa lixuu yookiin dhokannaan seenuun mala Raashiyaan ittiin beekamtudha. Humni addaa Raashiyaa mallattoo hinqabneefi maqaa masoo ""little green men"" jedhamuun beekaman, 2014tti Kiraayimiyaa fudhatan. Yukireen, Nato fi mootummoonni biyyoota Lixaa, Raashiyaan baha Yukireenitti iddoo finciltootaan qabame keessallee garee dhaabbataafi meeshaalee waraanaa ciccimoo qabdi jedhu. Kiremlin himannaa kana kan haalu oggaa tahu, loltoonni achi jiran hunduu ''tola olltotadha'' jedha. 1991tti kufaatii Komunizimii booda, waraanni Raashiyaa lola biyyoota Gamtaa Soviyeetii duraanii garagaraa gidduu seeneera, Keessaafuu Cheechiniyaafi biyyoota 'Caucasus' jedhaman gidduu. Ebla 2014tti erga Raashiyaan Kiraayimiyaa ofitti dabalte booda, finciltoonni Raashiyaa deeggaran baha Yukireenitti kan argaman naannolee Donetsk fi Luhansk jedhaman gara caalu to'atan. Isaan dura ji'ootaaf hiriirri biyyoota Lixaa deeggaru (pro-Western) magaalaa guddittii Kiyeevitti gaggeeffame hordofee, pireezidantiin biyyattii Raashiyaatti hidhata qabu Viktor Yanukovych aangoorara bu'aniiru. Naannoon lolaa Donbas jedhamuun beekamu kanatti jiraattota Afaan Raashiyaa dubbatantu itti hedduummaata. Jiraattonni hedduunis paaspoortii Raashiyaa qabu. Puutiin lammiileen Raashiyaa biyya biraa jiran yoo balaarra jiru jedhamee amanamee, nagaeenya isaanii eegsisna jedhaniiru. Raashiyaafi Yukireen diinummaan kan wal ilaalan oggaa tahu, waraanni ifatti labsame garuu hinjiru. Darbee darbee Donbas'tti lolli ni dhalata. Raashiyaan humna addaa GRU jedhaman, haleellaa saayibarii akkasumas pirooppaagaandaa fayyadamti waraana ho'aas hin taane, qabbanaa'aas hin taane gaggeessiti. 2014tti waraanatu ture, 2015tti garuu ni dhaabbate. Lola kanaan lubbuun 13,000 ol darbeera. Yukireen akka jettutti Donbaasitti barana qofa loltoonnishee 26 du'aniiru. Guutuu bara 2020tti walbira yoo qabu lakkoofsa guddaadha - bara dabre keessa loltoota 56tu lubbuu dhabe. Finciltoonnis gamasaaniin namoonni 20 ol du'uu himaniiru. Xiinxaltoonni Raashiyaa-Yukireen, Pavel Felgengauer fi James Sherr dabalatee kaani, muddama kana waan hammeessu akkasiin himu. Guraandhala keessa Pireezidantiin Yukireen Volodymyr Zelensky abbaa qabeenyaa cimaa Yukireeniifi michuu Pireezidant Puutiin kan tahe Viktor Medvedchuk jedhamurratti qoqqoobii kaa'an. Kana malees biyyattiin buufataalee TV Raashiyaaf deeggarsa agarsiisan sadii uggurte. Waliigalteen nagaa Minsk 2015tti mallattaa'e agrri caalu hojiirra oolaa hinjiru. Fakkeenyaaf, naannoolee finciltoonni to'atanitti filannoo qaama walabaan gaggeeffamaniif qophiin godhame hinjiru. Lola amma duraan Raashiyaan bakka loltootashee ''nagaa eegsisuuf'' jecha ergite keessaa otoo hinbahin achuma turaniiru. Fakkeenyaaf Moldova fi Ossetia Kibbaatti. Akka James Sherr jedhutti, haalli kun Yukireenitti raawwachuu mala. Kunis dhimmichi gara Raashiyaatti akka goru gargaara. Akka kaan jedhanitti ammoo, Aabba Puutiin Pireezidant Joo Baayidan qoruuf kana godha jedhu. Baayidan akka Tiraamp osoo hin taane, Raashiyaarra ilaalcha cimaa qabu. Putiin Fulbaana keessa filannoon waan isaan eeggata. Deeggarsi morkataa isaanii hidhaa jiru Alexei Navalny'f uummanni qabu ittuma fufeera. Tarii Kireemlin lammiilee Raashiyaa Yukireen keessa jiran ''baraaruuf'' yaaliin godhu filattoota hedduu gammachiisuu mala. Yoo Kireemlin dhimma Yukireen wajjin jirurratti olaantummaa fudhatti taanaan, deeggarsi Navalny daran gadi bu'a? Yukireen miseensa Nato ykn North Atlantic Treaty Organization waan taaneefuu, waliigalteen miti kan eegumsi godhamuuf. Tahus waliigalteen biyyootaa kun Yukireen wajjin hidhata dhiyoo qaba. Kanaanis biyyattiif misaayelonni farra-taankii Javelin jedhaman Ameerikaarraa kennameeraaf. Kanaaf Raashiyaan wayita Yukireen tuttuqxu biyyoonni Lixaa Yukireeniif deeggarsi waraanaa akka dhufu beekti. Prezidant Zelensky'n Nato'n miseensummaa Yukireen akka ariifachiisuuf wawwaachaa jiru. Garuu seera dhaabbata waliigalatee biyyoota lixaa 30 tahan ofkeessaa qabu kanaaf, lolli amma Yukireen itti jirtu miseensummaatti dabaluuf rakkisaa taasiseera."	https://www.bbc.com/afaanoromoo/oduu-56729745
sports	Morookoon eenyu: Afrikaamoo Arabadha?	Waancaa Addunyaa Kataaritti qophaa'en biyyoota seenaa haaraa dalaganiifi addunyaan waa'ee isaanii ijoo dubbii godhate keessaa tokkodha - Morookoon. Deeggarsa bal’aa akka argatan kan taasise garuu milkaa’ina isaanii qofa hin turre. Hundeefi bu’uurri isaaniis gumaacheera. Leencoti Atilaas - maqaa garee biyyaalessaa Morookoo – biyyoota Awurooppaa gurra qaban yeroo gurra irraa muran deeggartoonni isaanii lammiilee isaanii qofa hin turre. Lammiileen Afrikaafi Arabaa hanga isaan sadarkaa 3ffaan xumuruuf taphatanii Kirooshiyaan mo’amanitti waliin turaniiru. Imalli isaanii garuu fagoo ture. Morookoon garuu eenyu? Ummati, seenaafi hawaasni keessa jiraatuwoo? Biyyoota Afrikaaf kaabarraan, biyyoota Arabaaf immoo lixarraan argamti Morookoon. Kanaafis naannoo isheen jirtu naannoo Magrib (Afaan Arabaan Mahrib) jedhun. Magrib jechuun  karaa ''(aduun) lixxu’' akka jechuuti. Morookoon biyyoota Kaaba Afrikaa kubbaa miilaan maqaan isaanii ciminaan ka'u keessaa tokkodha. Atileetiksii irrattis atileetota ciccimoo qabdi. Waldorgommiiwwan atileetiksiillee irra-deddeebbiin biyya keessatti qophaa'udha. Gaazexeessitoonni yeroo jalqabaaf waan ta'u jaalatu. Fakkeenyaaf Waancaan Addunyaa baranaa yeroo jalqabaaf dachee Arabaa irratti qophaa'e. Morookoon biyya Afrikaa yeroo jalqabaaf Waancaa Addunyaa irratti sadarkaa walakkaa xumuraa (walakkaa maayii) geesse taateetti. Biyya Arabaa jalqabaatis. Leenjistoonni biyyoota Afrikaa Waancaa Addunyaa baranaarratti hirmaatan hunduu lammiilee Afrikaadha. Kunis yeroo jalqabaatiifi. Leenjisaan Morookoo Waalid Reguraay leenjisaa Afrikaa jalqabaa gareen leenjisu sadarkaa xumura walakkaa geessisanidha. Redaa Alaal, weellisaa Morokoodha. Dhimmoota hawaasummaa irrattis yaada kennuun beekama. Morookoon Afrikaamoo Araba gaaffii jedhuuf sagantaa BBC News Day jedhamu irratti dhihaatee kana hime. ''Nuti hundumadha. Beekamaadha Afrikaadha. Biyya [Morookoon] Afaan Arabaa dubbatudha. Nuti Musliimadha. Yihuudiinis jira. Hunda simanna, rakkoon hin jiru,'' jechuun deebise. Maaliif gaaffiin kun ka’a yaada jedhu qaba. ‘’Faransaay eenyudha jettee gaafattaa?’’ jechuun gaaffiin deebise. Waancaan Addunyaa Kataaritti qophaa’e gaffiiwwan ijoo kaase keessaa tokko waa’ee eenyummaa Morookoodha. ''Morokoon biyya reefuu hundoofte miti. Erga akka biyyaatti hundoofnee yeroo dheeraadha. Gara seenaa keessa seenuu hin barbaadu. Morookoon biyya duriidha,'' jechuun deebise Redaan. ''Mee ilaali fuula keenya. Fuula addunyaa mara qabna. Biyya makaadha.’’ ''Seenaan Morookoo seenaa makamedha. Fiixee Afrikaa irratti argamna. Bakka jirru osoo ilaaltee ummati kibba, bahaafi Awuroppaa irraa gara keenyaa dhufan jiru. ''Walitti makamanii ummata Morookoo ta'an. Morokoon bakka Awurooppaa, Afrikaafi addunyaan bahaa itti walitti dhufudha,'' jechuun deebise. Dhugaadha Morookoon biyya ummati gosa garagaraa itti walgahuufi waliin jiraatedhas. Daldallii meeshaaleefi daldalli garbaa ummati Sahaaraa gadii Morookoo keessa akka qubatu taasiseera. Ummati Yihuudiis Morookoo keessa jiraata. Aadaan Morookoo aadaa Arabaa, ummata Barbar, Awurooppaafi Afrikaa of keessaa qaba. Milkaa'ina Morookoof gara caalu gahee guddaa kan gumaache leenjisaa isaanii Waalid Reguraayidha. Nama Afrikaa ta’uu isaatti akkaan boonu jedhamuun beekamu. Faransaayitti guddatanii leenjisaa ta’un Faransaay morkataniis hin milkaa’in malee abdii hin kutanne. Taphattoonni isaanii afaan garagaraa dubbatu: Faransaay, Daach, akkasumas Afaan Ingilizii. Afrikaadha, Arabadha, Musliimadha, akkasumas diyaasporaan [kan ala dhalatan ykn jiraatan] illee keessa jiru. Eenyummaan makamaa kunimmoo Leencoti Atilaas bakkee hedduutii akka deeggarsa argatan taasiseera. Biyyoonni Afrikaa imala Waancaa Addunyaan hin milkoofne Morookoo deeggaraniiru. Morookoon Afrikaas, Arabas waan taatef gareen taphatees deeggarsa ummata miiliyoonotaa addunyaa gara garaa keessa jiranirraa qaba. Waancaan Addunyaa garuu Afrikaa qofa hin turre, biyyoota Arabaa kubbaatiin sadarkaa hammana hin geenye gammachuu keessa galcheera. Biyyoonni Arabaa walitti bu'iinsa qabanillee tokkummaa Arabaa caalsifatan. Pirezidantiin Paalastaayin yeroo Morokoon Porchugaal injifatte kuni ''Arabaafi Paalastaayin hundaaf injifannoodha,'' jedhan. Dargaggoonni Morookoo biyyoota Awurooppaatti argaman yeroo biyyi isaanii biyyoota Awurooppaa ciccimoo kanneen akka Beljiyeem, Ispeeniifi Porchugaal injifatan gammachuun isaanii adda ture. Gammachuun Morokootti goobane garuu, Beeljiyeemitti walitti bu’iinsa uumee ture. Waa'ee Morookoo: Morookoon mootiidhaan bulti. Mootiin biyyattii amma aangoorra jiran Mootii Mohaammad VI jedhamu. Eega bara 1999 aangoorra jiru. Aangoo guddaas qabu. Biyyattiin qarqara Garba Guddaa Atilaantikiifi Galaana Mediteraaniyaaniitti argamti. Biyya gaarri itti baay'atu, akkasumas seenaa walabummaa biyyoonni ollaa ishee jiran hin qabne qabdi. Morookoon bara 1912 eegalee to'annoo Faransaay jala erga turtee booda bara 1956'tti walabummaa argatte. Isa dura garuu jaarraa 10ffaa hanga 17ffaatti sochiiwwan amantiifi bulchiinsota maatii tokkorraa kaanitti daddarban [dynasty] jalatti dabarsite. Dhaloota Kiristoos Booda jaarraa 7ffaafi 8ffaa keessa yeroo weerara Arabaa ture Idiriis daayinastii Musliimaa jalqabaa guddaa ta'e Morokootti kan hundeessan. Ummati Arabaa amantaa Islaamaa babal’isuuf bakkeewwan Kaaba Afrikaa fi Giddugala Bahaatti socho’uu isaanii dura ummati Morookoo jiraataa ture ummata Barbaridha. Ummati eenyummaa ofii qabuufi Amaazih [yeroo baay’atu Imaazihen jedhee of waamu] yeroo ammaa gara caalu bakkeewwan gaarreen biyyattiirra jiraatu. Biyyoota ollaa biroo keessas jiru.	https://www.bbc.com/afaanoromoo/articles/ckvqw7jzl4xo
sports	Baarseloonaan leenjisaa isaa Ernistoo Vaalveerdee hojiirraa gaggeessuun Kiikee Seetiyeen qacare	Baarseloonaan leenjisaa isaa Ernistoo Vaalveerdee hojiirra gaggeessuun bakka isaa leenjisaa duraanii Riyaal Beetis Kiikee Seetiyeen qacare. Vaalveerdeen Baarseloonaa waliin walitti aansuun waancaa Laaligaa lama kan mo'ate yoo tahu bara kanas Baarseloonaan garaagarummaa galchiidhaan caalee liigicha dursaa jiru. Haa tahu malee leenjisummaa isaa jalatti kilebni Kaataalanotaa kun gahumsa guddaa agarsiisuuf kan rakkate yoo tahu Shaampiyoonsi Liigiidhaan xumuraaf dhaqqabuus hin dandeenye. Setiyeen leenjisaa haaraan Baarseloonaa umuriin ganna 61 tahe bakka bu'es Riyaal Beetis erga bara 2005 as liigiicha keessatti sadarkaa 6ffaan akka xumuru taasisuun hirmaannaa Awurooppaa Liigii akka argatan taaiseera. Dabalataan walakkaa xumura waancaa [Copa del Rey] ykn waancaa Ispeen isa guddaa jedhamuuf dhaqqabsiisedha. Baarseloonaan Vaalveerdee waliin walii galtee keenya adda kutuuf walii galleerra jechuun erga beeksisee leenjisaa haaraa kana waggaa lamaa fi walakkaaf qacaruu beeksise. Kilabichi Vaalverdee kilabicha waliin akka maatiittii turuufi gumaacha ogummaa isaaniif galata dhiyyeessera. Taphataan sarara giduu duraanii Baarseloonaa Zhaaviin akka hojii leenjisummaa kana fudhatamu gaafatamee akka dides ibsameera. Gama biraan leenjisaan duraanii Tootenaaham Maroshiyoo Poochetiinoos akkasuma Baarselonaa leenjisa jedhamaa turus kilaba masaanuu taate Ispaanyool leenjisaa turuu isaan carraa kana hin fudhanne jedhame. Leenjisaa haaraa Seetiyeen amma qacarame tapha kubbaa miilaa Baarseloonaan ittiin beekamuun akka beekamutu himama.	https://www.bbc.com/afaanoromoo/oduu-51102467
politics	Miseensotni Al-Shabaab, IS fi finxaaleyyiin Faannoo magaalaa Finfinnee irratti haleellaa raawwachuuf turan jedhaman to'ataman.	Miseensotni Al-Shabaab, IS fi finxaaleyyii Faannoo magaalaa Finfinnee irratti haleellaa raawwachuuf turan jedhaman 454 to'atamuu mootummaan Itoophiyaa beeksise. Miseensotni garee Al-Shabaab, IS, finxaaleyyii Faannoo, ABO Shanee fi kaan loyanii gara magaalaa Finfinnee galuun haleellaa gaggeessuuf turan jedhamuun shakkaman 454 humnoota nageenyaan to'annoo jala oolfamuu isaanii ibsa Humni Qindoomina Waloo Nageenyaa fi Tika biyyattii baaseen eerame. Miseensonni Faannoo osoo dhaabbilee raayyaa ittisa biyyaa fi poolisii irraa beekamtii hin argatiin dargaggoota filuun, dhoksaadhaan leenjisuu fi meeshaa waraanaa seeraan alaa hidhachisuun uummanni akka shororku taasisuufi yakkawwan biraatiin shakkaman jedhaman 5,804 to’atamuu motummaan Itoophiyaa ibse. Humni Qindoomina Waloo Nageenyaafi Tika Federaalaa, ibsa Sanbata Adoolessa 23, 2022 baaseen akka jedhetti, gareen finxaaleyyii Faannoo kunneen bakka bakkatti socho’uun karaa miidiyaan ergaawwan walitti bu’insa kakaasan tamsaasuu, '‘lubbuu namoota nagaa balleessaa, qe’ee fi qabeenya isaanii irraa buqqisaa fi saamaa kan turan,’’ fi yakka adda addaan  kanneen shakkaman to’annoo seeraa jala oolfamuun qoratamaa jiraachuu ibse. Miseensota Faannoo to’annoo jala oolfaman keessaa kanneen qaamolee nageenyaa federalaa fi naannoo keessaa ganaan, kanneen mana murtiitiin itti murtaa’ee fi kan osoo to’annoo jala hin oolfamiin turan akkasumas yakka ajjeechaan kanneen barbaadamaa turan akka keessatti argaman ibsi kun eerera. Kana malees, naannoo Amaaraa bakka adda addaatti walaitti qabamuu fi wal ijaaruun akkasumas miseensota finxaaleyyii diyaaspooraa muraasa biyya alaatti argaman waliin qindaa'un kaayyoo badii raawwachiisuuf maallaqa biyya keessaa fi alaa walitti qabachuu isaanii ibsi kun eerera. '‘Maallaqa kanaanis meeshaa waraanaa guuttachuu, shaakala dirree waraanaa fi kaartaa riphee loltummaa fudhachuun akkasumas dhoksaadhaan meeshaa waraanaa seeraan alaa gara magaalaa Finfinneetti galchuudhaaf yaalii taasisaa kan turan to’annoo jala oolfamaa jiru.’’ Ibsi kun itti dabaluunis, finxaaleyyiin shakkiin to’annoo jala oolfaman kunnen miidiyaalee finxaaleyyii biyya alaatti argaman fayyadamuun odeeffannoo sobaa tamsaasaa jiru jedhe. Humni to’annoo jala oole kun hoggantoota naannoo Amaaraa fi federaalaa ol aanoorratti haleellaa rawwachuu fi mootummaa humnaan garagalchuuf akkasuma mootummaa ce’umsaa hundeessuuf dhoksaan socho’aa kan turan '‘finxaaleyyiin Faannoo 14’’ sanadoota icciitii adda addaa qaban hedduu waliin to’annoo jala oolfamuu isaanii dabaluun kaaseera. Gama biraatiin ammoo miseensoonni gareewwan adda addaa Magaalaa Finfinnee keessa loo’anii seenuun haleellaa shororkaa raawwachuuf turan jedhaman 454 humnootii nageenyaatiin to’annoo jala oolfamuun ibsame.  Haaluma kamaanis miseensoonni ‘‘Faannoo, TPLF, Shanee, Alshaabaa, IS akkasumas okkoraa fi jeequmsa kakkaasuuf yaalii taasisaa turan’’ jedhamun shakkaman 454 ta’atamutu ibsame. Shakkamtoota Humni Qindoomina Waloo Nageenyaafi Tika Federaalaa to’atamaniiru jedhaman keessaa miseensoota TPLF 174, Shanee 98, kanneen Magaalaa Finfinneetti jeequmsaafi okkoora kaasuuf yaalii taasisuun shakkaman 100 to’atamuutu himame. Akkasumas miseensoonni gareen Islaamaa Somaaliyaa kan ta’e Alshabaabiifi kan garee shoroorkeessaa idil-addunyaa IS ta’an 31 Magaalatii keessatti haleellaa raawwachuufi jeequmsa uumuuf socho’aa turan jedhamuun, walumaagalatti shakkamtoonni 454 ta’atamu ibsi kun himeera. Akka ibsa kanaatti, haleellawwan baatii tokkoon dura Magaalaa Gambeellaa fi naannoosheetti akkasumas Gimbiifi Dambi Doollootti raawwataman duuba gareewwan TPLF, Adda Bilisa Baasaa Gaambeellaa, Warraaqsa Dimokraasii Ummattoota Gumuuz fi ABO-Shanee jiraachu ibsi kun himeera. Humni Qindoomina Waloo Nageenyaafi Tika Federaalaa kun tarkaanfii fudhateen miseensoota garee shorrokeessaa baayyee boojii’uun, 137 ajjeesuus ibseera. Kanaanis haalli nageenyaa furamee naanniichi gara sochii nagaatti akka deebii’u taasifamu kaaseera.	https://www.bbc.com/afaanoromoo/articles/cx9jldzvdy5o
entertainment	Wantota 10  BBCn akka uumamu taasisan waggaa 100ffaa hundeeffama isaarratti yeroo yaadatamu	"Dhaabbanni Biritiish Biroodkaast Korporeeshiin (BBC) waggaa100ffaa hundeeffama isaa kabajataa jira. Miidiyaan addunyaarratti isa guddaa ta'e kun Onkoloolessa 18 bara1922tti Ingilaand Magaalaa Landanitti hundaa'e. Yeroo sanaarraa kaasee seenaa dheeraa, wantoota gammachiisoo fi haalawwan gara garaa ta'ee keessa darbe. Wayita dhaabbatichi waggaa 100ffaa isaa kabajaa jiru kanattis- yeroo murteessoo, wantoota baayyee adda ta'aniifi namoota BBC akka hundaa'u taasisan duubatti deebii'uun yaadata. 1. Buufata Raadiyoo BBC jalqabaa BBC'n buufataaleen shaakaltootaa hedduun Landan keessatti cufamu hordofuun Sadaasa 14, 1922 tamsaasa raadiyoo guyyuu tamsaasa eegale. Sangantaa inni jalqabaa sa'aatii 18:00 GMT tamsaasa oduu eejjansiiwwan oduutiif dhiyaateedha. Tamsaasi kunis raagaa qilleensaa, kan tajaajila haala qilleesaa biyyaaleessaa UK, kan Biiroo Met jedhamuun qophaa'een hordofee dhiyaate. Afaan Ingiliziitiin kan dhiyeesse Daarektara Sagantaalee BBC kan ture Artur Buroowus ture.  Buruuwus oduu kan dubbisu yeroo lama ture, innis yeroo tokko saffiisaa, ittaansee ammoo dhaggeeffataan akka yoo barbaadan yaaddannoo qabataniif suuta jedhe dubbisa ture. 2. Jalqabbii BBC Tajaajila Idil-addunyaa (BBC World Service)  Mudde 19,1932 Mootii Joorji shanaffaan yeroo jalqabaatiif ergaa baga guyyaa dhaloota Iyyasuusin isin jgahee edhanii hawaasa UK fi addunyaa kaaniif dabarsan. Tamsaasa dambalii gabaabaa addatti hawaasa Impaayera Ingilizii keessatti Afaan Ingliffaa dubbatan irratti kan fuulleeffate ture. Dhaabbatichi tamsaasni isaa ''dhiirotaa fi dubartoota'' biraan gahuurratti kan qiyyaafate ta'ullee tamsaasni dhaabbatichaa sagaleen dhiyaatu cabbii, gammoojjii, galaanaan addaan cicitaa ture. Haasaan kun kan labsii Tajaajila Impaayeera BBC (kan amma BBC World Service) jedhamuun beekamu ture. Tajaajilli BBC Idil-addunyaa amma iddoowwan qaqqabuun, afaan ittin tamsaasuu fi dhaggeeffattoota hedduu qabaachuun, addunyaarratti tamsaasa alaa isa guddadha. BBC'n  sadarkaa idil-addunyaatti afaan 40 oliin kan tamsaasu yoo ta'u, tajaajilli isaa karaa onlaayinii, karaa miidiyaa hawaasaa, TV fi raadiyootiin hordoftoota bira qaqqabaa jira.  3. Maayikiraafonii BBC addatti yaadamu Maayikiraafoniin bara 1930mota gabaarraa bitamu garmalee qaalii kan ture yoo ta'u, BBC'n dhaabbata Maarkoonii jedhamu waliin ta'uun maayikiraafoonii ofisaatii tolfate. Bara 1934 maayikiraafooniin gosa 'A' jedhamu tamsaasa miidiyaarratti jijjirrama fide. Maayikiraafooniin  hojjatame kun  turtii waggoota dheeraa keessa fooyyaa'aa adeemuun 'classic BBC microphone maqaa jedhu argate. Maayikiraafonii  gosa 'A' jedhamuu kun diraamaa fi fiilmii Biritiish hedduurratti  sana booda mul'ate. 4.  BBC Afaan Arabaa  tamsaasa BBC afaanota adda addaan tamsa'u keessaa kan jalqabaa ta'e BBC Tajaajiilli Afaan Arabaa, tamsaasa Korporeeshinicha kan afaanota biroo keessaa bara 1938 tamsaasa eegale. Ahimad Kamaal Suruur Effendi, raadiyoo Masrii irraa gara BBC Tajaajiila Afaan Arabaa dhufe. Effendin tajaajilli Afaan Arabaa akka jaalamu taasise, achumaan biyyoota Arabaatti namoota hedduu jaalataman keessaa tokko ta'e. Tamsaasni afaanota birootiin waggoota kurnaan ittaanaan karaa raadiyoo fi sagantaalee TV addunyaatti beekame.\nBBC Online, ammoo bara 1997 dhalate, achii tamsaasa afaanota biroon kennamu bira qaqqabe. Miidyaaleen hawaasa jalqabamuu hordofuun BBC News fi BBC tamsaasni idil-addunyaa toorawwan garaa garaatti guddataa dhufe. Yeroo ammaa kanatti BBC tamsaasni idil-addunyaa qabiyyee isaa gama dijitalaarratti xiyyeeffatera. 5. Qopheessituu BBC dubartii gurratti jalqabaa Unaa Maarson  BBCtti dubartii qophessituu jalqabaa ta'uun seena hojjatte. Unaan, dhaloonni ishee Jamaayikaa yoo ta'u, bara 1939 BBCtti hojii wayita eegaltu gaazixeesituu muuxannoo qabdu turte. Jalqaba  gargaartuu ta'uun TV masaraa Aleeksaandiraa ta'uun hojjatte, taatullee BBCtti idileen hojjachuun kan eegalte Bitootessa 1941 gargaartuu qophii sagantaa  ta'uun dippartimentii ""Empire Programmes'' jedhamu hojii eegalte.\n\n6. Goolabamuu waraana addunyaa lammaffaa Caamsaa1, bara 1945 BBC'n Aldoolf Hitilar of ajjeesuu isaa beeksise. Guyyaasana galgala sagantaan BBC addaan citee warri Jarmanootaa Xaaliyaanitti harka kernnachuun isaanii himame. Caamsaa 4, ammoo warri Jarmanootaa  Deenmaarkitti harka kennatan, waraanichi achumaan goolabame. Guyyoota muraasaaf garuu waraanni addunyaa lammaffaa sun goolabamuun isaa shakkisiisaa ture.\nCaamsaa7, 1945  namoonni masaraa Baakingihaam duratti walitti qabamanii turan, taatullee oduun akka biyyattii eegamaa ture hin dhiyaatiin hafe. Biritiish injifatamuu Naazii jarmanii warrii Ameerikaa fi Raashiyaa akka mirkaneessan eegaa turte. Waraannii Awuurooppaa keessatti xumura argate. Ministti Muummee Biriteen Winisteen Charchil guyyaa ittaanu ibsa kennan, dhaggeeffattoonni hedduun ni gammadan.  Namoonni hedduun karaatti bahanii gammachuu isaanii ibsantan. 7. Tamsaasni Televizhiniin BBC addunyaa walitti hidhe Bara 1967 sagantaan TV ''Our World'' jedhu haala milka'aan tamsa'uun seena  keessatti  galmaa'e. Tamsaasni kun otoo qilleensarra hin oolfamiin dura Televizhiniin saatalayiitiin tamsa'u biyyootta muraasa qofa kan walitti fide yoo ta'u,  harka caalu inniyyuu yaaliif ture. Fakkeenyaaf BBC'n  addunyaarratti idileen televishinii high definition"" qabu tamsaasuun miidiyaa isa jalqabaati. Konsartiin muuziqaa 'rook' Boob Gledoof fi Migi Ure tiin  maalaqa gargaarsaa beela Itoophiyaa keessa ture gargaaruuf qindaa'e. BBC'n biyyoota 60 keessatti daawwattoota miliyoona 400tti dhiyaatan qabaachuun, hidhata gama tamsaasa  saatalaayitii guddaa qabaachuun milkaa'ina guddaa argateera. 8. Iccitii dibaabee summaa'e Meeshaan asii olitti sargitan kun dibaabee gaazixessaa BBC tamsaaasa idil-addunyaa Joorji Maarkoov gaalafate. Fulbaana 7, bara 1978 Maarkoov bakkaa hojii isaa BBC , Landatti argamu otoo dhaquu  namni  dibaabe tolchu  miilasaa duubaan waraane baqate. Sabna booda Markoov garmalee dhukkubsatee hospitaala seene,  gar boodaa basaastota Bulgaariyaatiin  summmeeffamuun isaa barame. Guyyaa sadiin booda Markoov daa'imaa isaa ganna sadiirraa umrii gannaa 49 du'aan boqote. Ajjeechaa isaaf namnii seeratti dhiyaate murtiin itti keename hin turre. 9. Badhaasa Ispoorteessaa cimaa Afrikaaf waggaatti wal dorgomsiisuun kennamu Dorgommichi badhaasa gama ispoortiin namoota ga'umsa olaanaa mul'iisaniif waggaatti kennamu. Namoota badhaasicha kanaan dura inijfatan keessatti lammiin Masrii Mohaammad Saalaa kan bara 2018 badhaafame fa'aa ni argama. Bara 2001 irraa kaasee badhaasichi taphattoota kubbaa miilaaf qofa kennamuu eegale. Bara 2021 immoo 'African Sports Personality of the Year' jedhame irra deebiin haarofame. 10. Deevid Attenburoo fi dachee magariisa Deevid Attenburoon, nama ogeessa waa'ee uumama addunyaa  yoo ta'u, dokimeentarii bineensota daggalaarratti  xiyyeeefatuu fii ganna 80tti qaxxamure dhiyeesuun beekama. Akkasumalee sagalee isaa haalan  miidhaguun beekama. Sagantaalee inni qopheessuu kanneen akka 'Blue Planet,'  'Life collection'  jedhu fi 'Natural World' jedhaman  namoota miliyoonaan lakkaa'amanitu daawwata. Deevid Attenburoon badhaasota hedduus ittiin injifateera. Deevid Attenburoonbara 1960 keessa sagantaalee isaa jalaataman dhiyeessuu kan eegale, booda maanejara gameessa Korporeeshinichaa ta'uun tajaajile. Deevid Attenburoon waa'ee jijjirama qilleensa baramaa  namoota barsiisuu  keessatti gumaacha qabuuf Badhaasa Sagantaa Kunuunsa Naannoo Dhaabbata Biyoota Gamtoomanii  beekamtii argatera."	https://www.bbc.com/afaanoromoo/articles/cpwzxgn5yzlo
health	Ameerikaa Kaappitol Hill keessa jeedalli maraattuun namoota sagal ciniinte	Waashingitan DCtti jeedalli maraattuun, miseensa mana mareefi gaazexeessaa dabalatee namoota sagal ciniinuushee hordofee ''haala hammeenya hin qabneen ajjeefamte.'' Buchullaan jeedala kanaa sadiis erga haati qabamtee qoratamteefi dhibee akka qabdu mirkanaa'e booda, ajjeefamaniiru. Taateen kun Kaappitol Hill keessa burjaajii kan uume oggaa tahu, aanga'oonnis jiraattonni jeedala hamaa, dhukkubsataniifi miidhaman yoo argan akka isaanitti gabaasan gaafachaa turan. Gabaasni jeedala nama ciniintu kun kan dhagahame guyyaa Wiixataarra wayita tahu, guyyaa itti aanu Poolisiin Kaappitol qabachuun qorannoo taasiseen 'rabies' akka qabdu mirkaneesse. Dhukkubni 'saree maraattee' ykn rabies, dhibee daddarbaa sirna narvii kan miidhu wayita tahu, bineensa kanaan qabameen ciniinamuun daddarba. Guyyaa Kamisaa xuuxillaan jeedala kanaas ajjeefamuu himan. Maaliif jennaan, ''tarii isaanis dhukkuba kanaaf saaxilamuu malu waan taheef,'' jedhan anga'oonni. Namoota ciniinaman keessaa tokko miseensa kongiresii Kaalifoorniyaa Ami Bera isaan tokko. Namni kun wayita waajira seeneetii tokkotti lafoon adeemaa jiranii waanti wahii isa ciniinuu hubatan, jalqabarra saree bicuu wahii itti fakkaatee ture. Associated Press'tti akka himetti, dibaabee harkaa qabuun jeedala kana loluun akka ofirraa hari'e - kunis sekoondii 15f turuu hima. Kana malees Aabba Beeraan jeedala kan suuraa kaasuun Twitter gubbaatti maxxansuu danda'eera. Gaazexeessituu Politico kan taate Ximena Bustillo namoota ciniinaman keessaa ishee biroodha. ''Weerara [koovid] ganna sadiif ture dandamadhee ka'ee, jeedala maraattuun ciniinamaa?'' jechuun twiit goote. Namoonni lamaan kunniin ofeeggannoof jecha talaallii walitti fufaa fudhachaa jiru. Anga'oonnis kanneen balaan irra gahe hunda dubbisaa kan jiran wayita tahu, jeedaloota fayya-qabeessa tahan irratti garuu tarkaanfii fudhachuuf karoorri qabame hinjiru jedhameera. Jeedaloota (foxes) DC keessatti arguun waan haaraa miti. Tajaajilli Paarkii Biyyoolessaa akka jedheetti, bineeyyiin kun jireenya magaalaas tahe baadiyyaatti itti baruu danda'u. Magaalattii keessa Paarkii 'National Mall' jedhamuufi siidaawwan hedduun keessatti argamanitti mandhee hedduu qabu. Gamoon Kaappitol weeraraaf jecha yeroo dheeraaf cufamee erga ture booda dhiyeenya kana irra deebiin baname.	https://www.bbc.com/afaanoromoo/oduu-61034913
politics	'Mohaammad Deeksisoo atattamaan hidhaatii gadhiifamuu qaba' - Komishinii Mirgoota Namoomaa Itoophiyaa	"Komishiniin Mirgoota Namoomaa Itoophiyaa ibsa har'a baasen Mohaammad Deeksisoo atattamaan hidhaatii gadhiifamuu qaba jedhe. Komishinichi barataan Yunivarsiitii Jimmaa sirna eebbaa irratti sagalee mormii dhageessiseefi manni murtii wabiin akka bahu ajajeefi hin gadhiifamin hafe isa yaaddessuu ibsuun akka gadhiifamuuf gaafateera ibsa baaseen gaafateera Komishinichi. A L I Guraandhala 6, 2013 irraa kaasee qajeelcha poolisii magaalaa Jimmaa aanaa 1tti hidhamee kan jiru Mohaammad Deeksisoo ilaalchisee manni murtii magaalaa Jimmaa  A L I Guraandhala 16, 2013 akka wabiin ba'uuf murtee dabarsuu akka quba qabu ibsuun, murteen kun kabajamuu dhabuun kan hin malledha jedheera Komishiniin Mirgoota Namoomaa Itoophiyaa Mohaammad Deeksisoo dabalatee namoonni biroon mana murtiidhaan mirgi wabii eegameef garuu ammallee hidhaarra jiran akka gadhiifamaniif akeekkachiiseera Komshinichi. Eebba barattootaa A L I Guraandhala 6, 2013 Yunvarsiitii Jimmaatti qophaa'erratti eebbifamaa kan ture Mohaammad Deeksisoo, qophii sanarratti aanga'oota siyaasa yeroo ammaa mana hidhaa jiraniifi Artist Haacaaluu Hundeessaa ilaalchisee dhaadannoo dhageessisuu isaatiin poolisoota Federaalaan qabamee magaalaa Jimmaa buufata poolisii aanaa 1'tti hidhamuusaa Komishinichi yaadateera. Abukaatoon Mohaammad Deeksisoo Obbo Obsinaan Girmaa gaafa Kamisaa BBC'tti akka dubbatanitti Mohammad ammallee hidhaa jira. Gaafa Kibxata darbe jechuunis Guraandhala bultii A L I 16, 2013 Manni Murtii 'wabiin akka bahu' murteessuu isaafi dhimmasaa ala taa'e akka hordofu ajajee ture. Ta'us, Mohaammad ammallee buufata poolisii Jiimmaa Aanaa tokkoffaa jiraachuu hime Obsinaan. Harra ganama sa'aa 4:30 irratti Mohammad Diksisoofi kanneen isa waliin turan lamaan Waajjira Poolisii Aanaa 1fa Magaalaa Jimmaa keessaa baasanii gara Waajjira Poolisii Aanaa 2fa Magaalaa Jimmaa (Alaazar) jedhamuun beekamutti dabarsaniiru jedha abokaatoon Mohaammad Obsinaan. Akka Obsinaan jedhutti, mana hidhaa itti jijjiiranii ajajni nu barraahe hin jiru jechuun dhimmicha akka haaraatti gama Aanaa 2fa tiin waan oofuu yaadan fakkaata. A L I Guraandhala 10, 2013 Mohaammad yeroo Komishinichi isaa gaafachuuf deemee turettis, eebba barattootaatti yeroo sirbi jalqabame barattoota eebbifaman biroo walin waltajjiirratti osoo sirbaa jiranii nama weellisaa turerraa sagalee-guddistuu fuudhee ''Jawaar Mohaammad yaa hiikamu'', ''haqa Haacaaluu Hundeessaaf'' jechuun sagaleesaa dhageessisuu dubbateera Mohaammad. Sagantaan eebba barattootaa akkuma xumurameenis poolisoonni Yunvarsiitii Jimmaa gara buufata poolisii mooraa Yunvarsiitichaa akka isa gessaniifi poolisoonnis akka isa kabalan himuun, erga yeroo xiqqoof tursiisanii booda mooraa Yunvarsiitichaan ala geessanii uleedhaan miillasaa lamaan akka reeban, cinaachasaallee akka rukutan ibseera Komishinichaaf. Komishinii Mirgoota Namoomaa Mohaammad akka naaf ibseera jedheetti, ""Poolisoonni Yunvarsiitii Jimmaa erga saatii tokkoof na tursiisanii, na reebanii booda gara qajeelcha poolisii magaalaa Jimmaa na geessani. Buufata poolisichaa erga na geessisanii booda garuu reebichi anarra ga'e hin jiru,'' jedhe. Poolisoonni buufatichaas wanta ani ittiin shakkame erga natti himanii booda A L I Guraandhala 8, 2013 mana murtii magaalaa Jimmaa na geessan jedhe. Komishiniin Mirgoota Namoomaa A L I Guraandhala 10, 2013 Mohaammadiin yeroo daawwatetti miilasaarra dhiita'i akka jiruufi hokkolaa jiraachuu arguu ibseera. Kanarraa ka'uun shakkamaan kun akka wallaansa argatuuf buufata poolisichaatiif yaada kan kenne ta'ullee hanga  A L I Guraandhala 17, 2013tti wallaansa fayyaa akka hin argatiin jiru mirkaneeffachuu ibseera Komishinichi. Manni murtii magaalaa Jimmaa A L I Guraandhala 16, 2013 Mohaammad Deeksisoo wabii Birrii 2,000 qabsiisuun akka hidhaatii ba'u kan murteesseefi shakkamaan kunis ulaagaa wabii barbaachisan erga guuteen boodallee hanga har'aatti ( A L I Guraandhala 18, 2013) hidhamee akka jiru mirkaneeffadheera jedha Komishiniin Mirgoota Namoomaa Itoophiyaa ibsa isaa kanan. Mohaammad guyyaa eebba yunivarsiitii Jimmaa bakka pirezidantiin Mana Murtii Waligalaa Itoophiyaafi Pirezidantiin Naannoo Oromiyaa argamanitti sakandii muraasaaf mormii dhageessisee ture. Taate guyyaa sanaan walqabatee namoonni biroo lama, qondaala yunivarsiitichaa dabalatee, ammallee hidhaa akka jiran abukaatoon isaa BBC'tti himaniiru. Komishinichi wanti Mohaammad raawwate wanta qeeqame darbu malee hidhaaf sababa ta'u hin qabu ture jedha. Yoo poolisiinis ta'e Abbaan Alangee ragaa himachiisu qaba jedhemmoo ragaa walitti qabee himannaa banuu malee murtee dura yookiin sababa qorannoo jedhun hidhuun sababa gaha miti jedheera. Erga manni murtii wabiin akka gadhiifamu murtesseefi wabiif ulaagaa guute booda yeroosuma gadhiifamu osoo qabu hanga gabaasni kuni qophaa'etti hidhaa bahuu dhabuun isaa sarbaminsa mira namoomaa irra deddebiin raawwatedha jedhe. Kanaafis, komishinichi Mohaammad ''atattamaan hidhaati gadhiifamu qaba jechuun akeekkachiisa'' jechuun waajjira poolisii deemuu dura reebicha narra gahe isa jedheef qorannon taasifame itti gaafatamni akka jiraatus hubachiise."	https://www.bbc.com/afaanoromoo/56178839
sports	Ziincheenkoon Maan Siitii irraa Arsenaal gale	Arsenaal taphataa sarara gidduu Maan Siitii Oleksaader Ziincheenkoo mallatesise. Taphataan ganna 25, daawwannaa Maan Siitii USAtti taasisa jiru adda kutuun waliigaltee isaa xumuruuf gara Landanitti imale. Arsenaal taphataa lammii Yuukireen kana fudhachuuf paawondii miliyoona 30 Maan Siitiif kaffale. Arsenaal bara kana taphattoota haaraa shan kan mallatesise yoo tahu, taphataan duraanii Maan Siitii Gabri'el Yesus paawondii miliyoona 45n Arsenaalitti makamuun isaas ni yaadatama. Tapahattootni lameen yeroo Maayikil Artetaan Peep Gaardiyoolaa jalatti gargaaraa leenjisaa ture waliin hojjetaniiru. ''Kun abjuu ijoollumaakotu dhugoome, sababni isaa ijoollee tahee Arsenaal baay'een dinqisiifadha ture,'' jedhe Ziincheenkoon. ''Erga Teerii Heenerii fi Ses Faabirigaas as keessa taphachuu jalqabanii eegalee tapha isaanii ilaalaan guddadhe. Ergasii kilaba kana baay'ee jaalachuun jalqabe, kilaba jaalladhu kanaaf hangan taphadhutti ariifadheera,'' jedhe taphataan kun. 'Waancaa injifachuuf abdiin qaba.' Ziincheenkoon biyya isaa waraan akeessa jirtu Yuukireeniif yeroo taphatu sarara gidduu irraattidha. Maan Siitii keessatti ammoo ittisa cinaa gara bitaa irra taphata. Artettaan taphataa bakka hedduutti nu fayyaduu danda'u arganne jedhe. Bakka kam irratti akka taphachuu barbaadu Arteettaa wlaiin dubbachuu kan hime taphataan kun garuu ibsuu hin barbaanne. ''Guyyaa tokko leenjisaankoo karra eegaa akka taatun barbaada yoo na jedhe tole jedhen fudhadha. Bakka inni na barbaadetti nan argamaaf,'' jedhe. Oduu jijjiirraa biraan Maan Yuunaayitid bakka Kiristaanoo Roonaaldoo taphataa Ajax Antoonii mallatesiisuf gaaffachuu itti fufeera. Roonaaldoon yoon Man Yuunaayitid keessa ture hirmaannaa Shaampiyoonsi Liigii hin argadhu jedhee yaaduun kilabicha keessaa bahuu barbaada. Tarii Liyonel Mesiin rikardii galchii Shaampiyoonsi Liigii koo na jalaa cabsa yaaddoo jedhu qaba. Tapahattotni kilaba isaa keessa jiranis waancaa gurguddaa injifachuuf kan isa gargaaran akka hin taane amana jedhu gabaasaaleen. Garuu kilabni Roonaaldoo fudhachuu barbaadu hin argamne. Tarii Atileetikoo Maadirid baka taphatichi seenuu fedhu tahuu akka hin oolle himama. Cheelsiin tapahataa sarara ittisaa Siiviyaa Juules Koondee mallatesisuuf waliigaleera. Kaaliiduu Kulibaalii Naappoolii irraa kan fudhate Chelsiin bakka Kiristaansenii fi Toonii Ruudiger taphattota cicimoo fidaa jira. Koondee Baarseloonaan fudhachuuf dorgommii keessa turus mo'ameera.	https://www.bbc.com/afaanoromoo/articles/cd14vd4v6z7o
health	Koronaavaayiras: Ameerikaatti namichi qoricha koronaavaayirasii ittisa jedhee yaade fudhate du'e	"Ameerikaa Arizonaatti namoonni koronaavayiraasii offirra ittisuuf jecha keemikaala Kiloorokiin Fosfetii jedhamu erga fudhatanii booda abbaan warraa lubbuun isaa darbee haatii warraa immoo haala yaadeessa keessa jirti. Pirezdant Donaaldi Tiraamp qorichi kolorokiniirraa hojjatamu vaayirasicha fayyisuu danda'a jechuun dubbatanii ture. Keemikaalli summaa'aa namoota magaalaa Fiiiniksi kanaan fudhatame garuu kan fayyadu bishaan kuusaa qurxummii ittin qulqulleesuf. Erga keemikala kana fudhatanii yeroo gabaaba booda dhukkubsachuu isaanii sirni hospitaalaa Arizoonaatti argamu Banner Health jedhamu ibseera. Namootni kun lamaan umuriin isaani waggaa 60'n keessadha. Dubartiin kun akka midiyaa NBC Newstti himteetti  Obbo Tiraamp wal'aansa Covid-19'f kolorokiin fayyaaduu danda'a jechuun ibsa isaan TV irratti darbe irratti yeroo dubbatan dhaga'an. Qorichi kun wal'aansa dhibee busaafi dhibee buusaa qaamaa akka sombaa, sirna argansiifi qaama birii muudhan Lupus and rheumatoid jedhamaniif  Bulchiinsa Qorichafi Nyaata US'n kan ragga'e ta'us wal'aansa koronaavaayirasiif garuu wanti mirkanaa'e hin jiru. ""Ibsa inni midiyaaleef kenne agarre. Dhugaa dubbachuuf baayyee ture,"" jetti. ""Tiraamp irra deeddebiin kun qorichaasiiti jedhaa ture."" ""Dhukubsaachuu sodaanneeti,"" jechun NBCtti himteetti. Ameerikaa keessatti namootni koronaavayirasiin qabaman 46,548 yoo ta'an yoo xiqqaate namootni 592 ammoo du'aniiru. Abbaa warraafi haati warraa kun keemikaala kilorokuyiin mana keessa qaban kana xiqqeessanii dhugaatiitti makanii dhugani. Daqiqaa 20 keessatti lammanu dhukkubsatani. ""Ani hoqqisuun eegale,"" jetti. ""Abbaan warraakoo ammoo hargansuu isaa irratti rakkoon uumame."" Abbaan warraa ishee yeroo hospitaala ga'utti lubbuun isaa olchamuu hin dandeenye, isheen ammo haala yaaddessa keessa jirti. ""Ogeessoti Banner Health kolorokuyiin, qorichii busaa, Covid 19 offirraa ittisuufis ta'e wal'aanuuf fudhatamu akka hin qabne jabeessani himu,"" jechun gartuun fayyaa kun ibseera. Torban darbe Pirezdaant Tiraamp qorichi kun daawwaa ta'uu akka danda'u barreefama Tiwitara gubbati yeroo qoricha Azitomaayicin waliin fudhatamu ""seenaa qorichaa keessatti argannoo isa guddaa ta'uu mala"" jechuun labsanii turani Ibsa torban darbe koronaavayirasii irratti kennaniin ammoo ""Qoricha kana aritiin gabaaf ni dhiiyessina""  jedhaniiru. ""Kanaratti FDAn baayyee gargaareera. Adeemsa raggaasisuun keessa darbun qorichi kun raggaasifameera"" jechuun dubbate. FDA'n garuu hatattamaan qorichi kilorokuyiin akka hin raggaasifamne ibseera. Ammatti qorichii ""Covid-19 ittisuufis ta'e fayyisuuf ta'u"" hin jirus jedheera. Torban darbee qondaaltonni fayyaa Naayjeeriyaas hospitaalota Leegoos keessatti yaalamtoonni kilorokuyiniin summa'uu isaani erga gabaafamee booda fayyadamni akka malee qorichaa kanaa irratti akeekkachiisaniiru. Gariin haasaa Tiraampin ka'umsa godhachuun namootni sadii hospitaala kan seenan yoo ta'u gabaan kiloruquyiinis hedduu dabaleera. Dhaabbatni Fayyaa Addunyaa WHO ""qoricha kilorokuyiin Covid 19 to'achuuf ni ta'a jedhee hin raggaasifne "" jechuun Wiirtuun To''annoo Dhibee Naayjeeriyaa Jimaata ibsa baaseera. ""Adaaraa ofiin qorichaan of wal'aanuu dhiisaa. Kun midhaa geessisuun du'a fiduu danda'a."""	https://www.bbc.com/afaanoromoo/oduu-52030590
health	Tookiyoo 2020: Mandara Olompikii Tookiyootti atileetonni jalqabaa Covid-19n qabaman	"Mandara Olompiikii Tookiyoo - bakka atileetonni dorgommii guyyaa shan booda eegalurratti hirmaatan qubatanitti atileetonni lama koronaavaayirasiin qabamuun mirkanaa'e. Sanbata kaleessaa qondaalli ispoortii tokko Covid-19n qabamuun nama jalqabaa ta'ee ture. Qindeessitoonni akka jedhanitti atileetonni kun lamaan qondaala ispoortii Sanbata qabame waliin garee tokko. Miseensonni garee kanaa hafan kutaa isaanii keessatti adda baafamanii tursiifamaa jiru. Atileetonni lamaan atileetota jalqabaa ollaa olompikii keessatti vaayirasichaan qabaman haa ta'aniyyuu malee, Dilbata atileetiin biraa tokkos bakka dhibiitti vaayirasichaan qabameera. Walumaagaatti olompiikiin walqabatee ogeeyyii miidiyaa, kontiraaktarootaa fi namoota kaan dabalatee Dilbata qofa namoota 10 irratti vaayirasichi argameera. Sanbata namoota 15 irratti argamee ture. Tookiyootti lakkoofsi namoota guyyuu vaayirasichaan qabamanii olaanaadha. Guyyoota afran darbaniif guyyaatti nama 1000 olitu vaayirasichaan qabamaa ture. Lammileen Jappaan hedduun dorgomichaaf jecha daawwattoonni hedduun gara biyyattii dhufuu ni mormu. Olompiikiin Tokiyoo bara darbe gaggeeffamuu kan malu sababa weerara koronaavaayirasii akka baranatti darbu taasifame. Qondaalli taphoota olompikii Tookiyoo Seekoo Hashimaatoo akki jedhe: ""Atileetonni amma dura gara Jappaan hin dhufiin daran yaadda'uu malu. Sana nan hubadha. ""Tatamsa'ina Covid mudachuu malu ittisuuf waan dandeenyu mara godhaa jirra. Yoo tatamsa'inni hamaa nu mudates deebii kennuuf karoora ni qabaanna."" Gareen olompikii Awustiraaliyaa guutuun Sanbata sodaa Covid-19 erga adda of baasanii booda, qorannoon isaanii negatiivii waan ta'eef gara shaakalaatti deebi'aniiru."	https://www.bbc.com/afaanoromoo/isportii-57868261
technology	Mark Zuckerberg: Hoogganaan feesbuukii seerri cimaan qabiyyeewwan maxxanfaman to'atu akka jiraatu gaafatan	Hundeessaa fi hoogganaan Dhaabbata Feesbuukii mark Zuckerberg qabiyyeewwan miidhaa geessisan to'annoon gahee dhaabbata isaa qofa waan hintaaneef seeraa cimaan dabalataa jiraachu qaba jedhan. Dhaabbatasaanii Feesbuukii dabalatee dhaabbileen miidiyaa hawaasummaa garuu mirga yaada ofii walabaan ibsachuu lammiilee irratti murteessuu hin qabn jedhan. Hata'u malee biyyoonni addunyaa qabiyyeewwan miidhaa geessisan ittisna jechuun mirga yaada ofii ibsachuu lammilee sarbuu hin qaban jedhan, akka fakkeenyaatti Chaayinaa eeruun. Hoogganaa gameessi kun kana kan dubbatan yaa'ii nageenyaa Jarmanii magaalaa Muunik keessatti taa'amerratti. Odeeffannoo sobaa fi jibbiinsa qaban akka hin tamsaasneef dhaabbilee miidiyaa hawaasummaa dhiibbaan irratti uumamu keessaa feesbuukiin tokko. Keessattuu feesbuukiin qabiyyeewwan siyaasaa tamsaasuun burjaajii uumuusaatiin komatama. Dhaabbatichi bara 2018 imaammata qabiyyeewwan siyaasaa ittiin to'atu Ameerikaa keessatti baasee, bara itti aanummoo adunyaa maratti hojiirraa oolcheera. Akka seera haara feesbuukiitti beeksisni waa'ee siyaasaa kamiyyuu wayita feesbuukiitti ba'u enyu akka itti kaffale ni beekama. Hawaasi feesbuukii fayyadamu hunid qaama kaffalee qabiyyee siyaasaa beeksise sana barbaadee akka arguuf iyyama seerri haaraan kun. Torbee kana garuu qaama qabiyyee siyaasaaf ispoonsara ta'e hin saaxilu jechuun feesbuukiin ibseera. Qabiyyeewwan namoota siyaasaatiin maxxanfamanis hin sakatta'aman jedhe feesbuukiin, kunis walabummaan yaada ofii ibsachuu akka hin sarbineef jedha. Kanaafuu qabiyyeewwan miidhaa geessisan irratti biyyoonni seera ittiin to'atan baafachuu qabu malee dhaabileen miidiyaa hawaasummaa lammiileen akka yaada bilisaan hin ibsanne gochuu hin qaban jedhu Hoogganaan Feesbuukii Maark Zuckerberg. ''Biyyoonni seera ittiin qabiyyee miidiyaa hawaasummaa to'atan hin baafatan taanaan, nuti waan nurraa eegamu ni hojjenna. Feesbuukiin qabiyyee to'achuurratti harkifataadha jedhama. Garuu dhimmi ijoon tarkaanfiin feesbuukii sirrii fi sirrii ta'uu dhabuu osoo hin taane mirgi lammiilee maali, lammiileen walabummaa akkamii barbaadu kan jedhuudha.	https://www.bbc.com/afaanoromoo/oduu-51520181
health	Koronaavaayiras: Qufaan nama koronaavaayirasiin qabamee sagalee hin qabu jedhe qorannoon	Adeemsi ittiin namni tokko koronaavaayirasii qabamuu fi dhiisuusaa adda baasan (Articial Intelligence Algorithm)  haaraan kalaqame, namni vaayirasichaan qabame qufaansaa gurra namaatti hin dhagahamu jedhe. Algorizimiin Ameerikaatti kalaqame  kun sagalee qufaa qofaa irratti hundaa'uun koronaavaayirasiin qabamuu fi dhiisuu adda baasa jedhame. Yaaliin wayita gaggeeffamu namoota qoratamanii vaayirasiin qabamuu firii argatan %98.5 vaayirasiin qabamuusaanii adda baaseera. Namoota mallattoo homaa hin agarsiifneerrattimmoo %100 milka’aadha. Qorattoonni algorizimii kana gara applikeeshiniitti guddisuudhaaf qaamolee   dhimma kana to’atan irraa eeyyama argachuu barbaadaa jiru. Algorizimiin kun laabiraatorii Istitiyuutii Teeknoloojii Masaachuseet keessatti kalaqame. Qorattoonni akka jedhanitti, qufaan namoota Covid-19 qabamanii, mallattoo hin agarsiifne gurra namaatti hin dhaga’amu. Inistitiyuutii Teeknoloojii Masaachuseetitti saayintistii Bireen Subaranaa, barruu dhimma fayyaafi injinariingii irratti  waa’ee algorizimii kanaa barreessaniiru. Akka saayintisitiin kun jedhanitti,  yoo mallattoo vaayirasichaallee hin qabaanne, namni tokko wayita koronaavaayirasiin qabamu akka itti sagalee uumutu jijjirama jedhan. Gabaasichi akka jedhutti, wayita barattoonni  barnootaasaanitti deebi’an, iddoo hojiifi geejjibarratti saffisaan vaayirasichi akka hin tamsaane akeekkachisuuf algorizimiin kun fayidaa qaba. Yuunvarsiitii Kaambirijiifi Kaarniji Melloon dabalatee dhaabbileen hedduun sagantaa walfakkaaturratti hojjataa jiru. Samuda sagalee Adooleessa, bara 2020 tti Kaambirijitti sagantaan Covid-19 irratti hojjatu akka ibsetti, hargansuufi sagalee qufaatiin namoota vaayirasichaan qabaman %80  adda baasuuf akka danda’amu ibsamee ture. Ji’a Hagayyaa keessa samuda sagaleefi qufaa qaamolee hawaasa 378 tu sassaabamee ture. Haata’u malee, Istitiyuutiin Teeknoloojii Masaachuseet saamuda sagalee 70,000 qufaas of keessaa qabu sassaabe ture. Isaan keessaa namoota 2,500 vaayirasichaan qabamuun isaanii adda baafamera.	https://www.bbc.com/afaanoromoo/oduu-54786615
health	koronaavaayirasii: Waa'ee maaskii uffachuu gorsi amma duraa irra deebiin xiinxalamaa jira	"Golgaa fuulaa ykn maaskii ilaalchisee amma dura gorsi Dhaabbata Fayyaa Addunyaa, maaskii hidhachuun kan barbaachisu warra vaayirasiichaan dhibaman ykn ogeeyyii fayyaa qofa kan jedhu ture. Wayita ammaa kana garuu gartuun gorsitootaa Dhaabbata Fayyaa Addunyaa dhimma kanarratti mari'achaa jira. Aanga'oonni Ameerikaas waa'ee maaskii hidhachuu gorsa amma dura kennamaa ture jijjiiruuf yaada qabaachuun gabaafamaa jira. Dhiyeenya kana namoonni hundi maaskii godhachuu qabu waamichi jedhu jabaataa jira. Kunis namootni mallattoo hin mul'isne garuu vaayirasicha qaban namoota hedduu faaluu danda'u sodaa jedhuuni. Qorannoon US tokko qufaan hanga meetira 6, axiffuun ammoo hanga meetiraa 8 deemuu danda'a jedha. Qorannoon haaraa kun wa'ee maaskii godhachuu gorsa amma dura kennamaa ture geeddaru danda'a jedhu hogganaan duraanii fi dursaan gartuu gorsitootaa WHO pirofeesar Deeviid Heeyman. WHO'n ragaalee haaraa ilaaluun kanaan dura gorsa maaskii irratti kenne geeddaruu qabamoo hin qabu kan jedhu ilaaluuf mari'achuuf akka jiran himu. WHO'n tamsa'ina vaayirasichaa ofirra dhorkuuf nama qufa'u ykn axxifatu irraa yoo xiqqaate meetira 1 faggaachuu akka qabnu gorsa. Namootni dhukkubsatan ykn mallattoo dhukkubichaa agarsiisan ammoo maaskii uffachuu qabu jedha. Namni fayyaan garuu maaskii uffachuun kan irra jiru yoo nama mallattoo dhukkubichaa qabu kunuunsa ta'e ykn ofii qufa'aa ykn axxifachaa jira yoo ta'e qofa jedha. Maaskiin kan fayyadu yoo irra deddeebiin harka dhiqachuu shakkalla ta'eefi maaskii itti fayyadamne seeraan gatna yoo ta'eedha kan jedhurratti xiyyeefatu. US fi UK dabalatee biyyootiin hedduun namootni yoo xiqqaate meetira 2 walirraa fagaachuu akka qaban gorsu. Gorsi kun kan hundaa'e raga vaayirasiin kan daddarbuu danda'u bifa dhangala'aan yeroo namni qufa'u ykn axxiffatu qofa jedhu irrattidha. Ameerikaa, Kaambiriij MIT'tti qorattoonni kaameeraa ariitiin warabuufi teekinolojii birootti fayyadamuun qufaa ykn axxiffuu booda wanta ta'u qorataniiru. Akka argannoo isaanitti qilleensi afaan keessaa yeroo ba'u hurrii qilleensaa dhangala'aa guddinaa adda addaa qabuufi ariitiin deemuu uuma - dhangala'aan xiqqaan isaa ammoo fageenya dheera deemuu danda'a. Qorannoon laabratoorii keessatti geggeeffame kun, qufaan dhangala'aa hanga meetira 6'tti deemuu danda'u akka uumuufi axxiffuun ammo caalatti ariitiin kan deemu ta'e, hanga meetira 8'tti adeemu akka danda'u argateera. MIT irraa saayintistiin qorannoo kana hoggantu piroofeesar Liidiyaa Bawuroba, yaadni 'walirraa fagaachuu' amma jiru akka ishee yaddeessu BBC'tti himteetti. ""Wanti nuti afuuraan of keessaa baasnu, qufaa ykn axxiffuun hurrii gaasii dhangala'aa guddinaa adda addaa qabuu, kan ariitiin fageenya dheeraa deemuufi kutaa jirru waliin ga'uu danda'udha,"" jetti. ""Kanaaf yaadi meetiraa tokko ykn lama walirraa fagaachuun of eegganoo tasiisu, kan dhangala'aan kun fageenya kanatti lafatti harca'a jedhu wanta nuti qorannee, safarreefi kallattiin agarre irratti kan hundaa'ee miti"" jetti Akka ilaalcha pirofeesar Lidiyaatti haalota tokko tokko keessatti, keessumaa mana sochii qilleensaa ga'aa hin qabne keessatti, maaskii uffachuun carraa vaayirasichaan qabamu hir'isuu danda'a. ""Maaskiin gaarii hin taane gingilchaa waan hin qabneef, wantooti qilleensa keessa jiran xixxiqaa gara qaamakee akka hin seenne hin dhorkani,"" jetti piroof Lidiyaan. ""Garuu hurrii ariitiin fuulaa fuulatti namatti dhufan gara kallattii biraatti naanneessuu ni danda'u."" Akka Piroofeesar Deevid Heeyman jedhanitti, qorannoon haaraa MIT fi dhaabbilee birootti argame kan jalqaba yaadameerra qufaa ykn axxifuun fageenya dheera deema waan jedhuuf ni madaalama. Yoo qorannoon deeggaramee mirkanaa'e, yoos ""maaskii uffachuun walirraa faagachuu qixa ykn caalaa barbaachisaa ta'uu danda'a"" jedhan. Garuu maaskiin funyaan haguuguun seeran uffatamuu akka qabu akeekkachiisaniiru. Yoo maaskiin jiidhe, waantootni adda addaa keessa darbuu danda'u jechuun Piroofeesar Deevid ibsaniiru. Yeroo ofirraa baasaniis harka isaanitti akka hin dabarreef of eeggannoo goochu qabu jedhu. Dabalataanis maaskiin itti fufiinsaan uffatamuu qabu jedhan. Gartuun gorsitootaa WHO kunguyyoota muraasa keessatti viidiyoon wal argee dhimma kanarratti mari'ata. Eeshiyaa keessatti yeroo dheeraaf kan barame ta'us, Ameerikaan uummati bal'aan maaskii fayyadamuu qabumoo hin qaban kan jedhurratti mariirra jirti Maaskiin salphaan huccuurraa hojjetamu tamsa'ina vaayirasichaa hir'isuu akka danda'u dhaabbanni To'annoo Dhukkubaa Ameerikaa CDC akeekee jira. Awustraaliyaa keessatti amma poolisiifi namni isaanii waliin hariiroo qabu maaskii uffachuu qaba. jiddugalawwan gabaa achi jiranis maamiltoonni akka maaskii uffatanif ni dirqisisu. Awurooppaa kan duraan namni maaskii uffatu itti hin argamne keessattis amma maaskii uffachuun baayyachaa jira. Gorsi haaraa guyyoota muraasa itti aanan WHO irra ba'u ammoo jijjirama kana arifachiisuu danda'a."	https://www.bbc.com/afaanoromoo/oduu-52135769
health	Namoonni sijaaraa hin xuuxne maaliif kaansarii sombaatiin qabamu?	Obbo Laaqawu Gabrasillaassee Dabra Birhan, Ganda qonnaan bulaa Ciraaroo Dabiri jiraatu. Umuriinsaanii waggaa 60mota keessa ta’uu kan dubbatan Obbo Laaqawu, abbaa ijoollee dhiiraa lamaafi dubara tokkooti. Obbo Laaqawu qufaan akka qoosaatti eegalee itti cimaa deemnaan hospitaala Dabra Birhaan dhaqun qorataman. Hakimoonnis dhukkuba daranyoo sombaa- TB’dha jechuun qoricha kennaniif. Qorichicha fudhataa turanis dhukkubbiinsaanii itti cimaa adeemuu himu. ‘‘Irra deddeebiin ilaalamaa ture. Haata’u malee dhukkubbiin natti wayyaa’uu hindandenye. Na qufaasisa… Dhiigan tufa,’’ jedhu haala hospitaala itti dhaqan yoo himan. Oggeessi fayyaa yeroo sana Obbo Laaqowu wallaananis TB irraa dhiibee adda ta’e jedhanii hin yaadne ture. Fayyaan Obbo Laaqawu garuu itti cimaa adeeme malee fooyyee hin agarsiifne. Yeroo kana wallaansa fooyya'aaf Finfinnee Hospitaala Zawidituutti ergaman. Oggeessonni fayyaas qorannoo barbaachisu hunda taasisaniif. Bu’aa qorannoo isaanii erga baraniin boodas ‘'sijaaraa xuuxxuu? jechuun nagaafatan,'' jedhu Obbo Laaqawu. ''Lakkii ani qonnaan bulaadhaa sijaaraa hin xuuxuu,'' jechuun deebisuu himu. Achiinis kaansarii sombaatiin qabamuusaanii waan mirkanaa’eef gara hospitaala Xiqur Anbassaatti ergaman. Gaaffiin Obbo Laaqawu osoo sijaaraa hin xuuxne attamiin kaansariin sombaa na qabe jedhu hanga har’aattuu deebii hin arganne. Ispeeshaalistiin Kaansarii fi dhukkuboota irratti qorannoowwan kan gaggeessu Dr Jiilchaa Diriibaa ‘‘kaansariidhaan qabamu dhiisuuf fallisaa dhalachu dhiisuu qofaadha kan jedhu jira’’ jedhu. Gosti kaansarii garaagagaraa kutaalee qaama keenyaa keessatti ni ka’u kan jedhu Dr Jiilchaan, kaansariin saambaas addunyaarratti kaansarii gogaatti aansee sadarkaa lammaaffaan kan mudatu ta’u hima. Naannawa Bantii kaabaa kan carallaan aduu itti baayyatutti kaansariin gogaa bal’inaan mudata. Isatti aanee kaansariin sombaa sadarkaa lammaffaadha. Namoota hedduu ajjeesuun ammo kansarii saambaatu sadarkaa tokkooffaadha. Itoophiyaatti ammoo dhiiroota irratti mul’achuun sadarkaa salgaffaadha. Lubbuu balleessuudhaan dhiiraafi dubartoota lamaanitti sadarkaa saddeettaffaan kaafama. Kansariin sombaa gosa kaansarii qaama argansu irraa ka’udha. Kaansarii sombaa waliin wal qabatee dursaan kan ka’u sijaaraa xuuxuudha. Kanaafiidha Obbo Laaqawu akka sijaaraa xuuxan oggeessoota fayyaatiin kan gaafatamanii ture. Sijaaraa xuuxuun wal qabatee ammoo namoonni waliin jiraatan ykn kan itti dhiyaatan kan xuuxan yoo ta’e carraan miidhamuu jiraachuu dubbata oggeessi. Namoonni sijaara xuuxan aara miidhaa qabu gara alaatti baasuu.  Kanaafuu kan miidhaman namoota naannoo nama sijaaraa xuuxuu sanatti argamaniidha. Dhaabbanni fayyaa Addunyaa (WHO)n namni sadarkaa fayyaa kamuu irratti argamu yoo aara sijaaraatiif saaxilame balaaf akka saaxilamu hima. Dhaabbatichatti oggeettiin To’annoo Tamboo Biiroo Awurooppaa, Anjeelaa Chiibaanu akka jedhanitti, namoonni sijaaraa hin xuuxne sa’aatii tokkoof yoo aara sijaaraaf saaxilaman, keessattuu naannoo qoonqoosaaniitti miidhaan qaqqabu xiqqaa miti. Itti dabaluunis, ‘‘namoonni aara sijaaraa namoota kaan irraa dhufuuf saaxilaman keemikaaloota 700 ol keessoo isaaniitti galchu. Keemikaaloota kanneen keessaa kan gara 70 ta’an kan kaansariif nama saaxilaniidha. ‘‘Kanaafu namoonni sun carraan kaansariin qabamuusaanii %20-30 olaanaadha,’’ jedhu oggeettiin tun. Kana malees waggaatti daa’imman kuma 65 sababii sijaaraatiin lubbunsaanii akka darbu dhaabbatichi ni ibsa. Namni sijaaraa xuuxu mana keessa jiraannaan carraa haati warraa fi daa’imman kaansariif saaxilamuu olaanaadha jedha Dr Jiilchaan. Bakka hojiittis namni sijaaraa xuuxu yoo jiraate namoonni yeroo baayyee naanawa nama sanaatti argaman carraa kaansarii sombaatiin qabamuusaanii olaanaadha. Kanaan ala keemikaalonni adda addaa kaansarii sombaatiif madda akka ta’an kaasa Dr jilchaan. ‘‘Keessattuu keemikaalli Asbestos, Raden jedhamu kanneen gama kanaan ka’aniidha jedha. Kanaan dura namoonni keemikaala Raden jedhamu osoo hin hubatiin albuuda baasuuf itti fayyadamaa turan.’’ Kanaafuu namoonni keemikaala kana waliin tuttuqqaa qaban kaansarii sombaatiif ni saaxilamu. Kana malees kemikaaloonni akka silica, cadmium, arsenic, benzidine fi cileen dhakaa kanneen warshaalee adda addaatti argaman kaansarii sombaatiin nama saaxilu. Namoota sijaaraa hin xuxnee irratti umamu, kan hidda dhalootaan (Genetic mutation) wal qabate dhufu ta’u ibsan. Namoonni dhukuba sombaatiin qabaman waan godaannisa sombasaaniirratti dhiisee darbuuf, carraa kaansarii sombaatiin qabamu olaanaadha jedhu oggeessi. Dr Jiilchaan wayita hospitaala Xiqur Anbassaa keessa hojjataa turaniitti, namoonni kaansarii sombaatiin qabamuun gar asana dhaqan hedduun dura qoricha TB fudhataa akka turan kaasu. ‘‘Kan dhukkubsatan TB ykn nimooniyaa osoo hintaane qorichi kennameef wallaanamaa turan jechuudha,’’ jedhu. Namni kaansarii sombaatiin qabame jalqaba qufaa kan qabaatu yoo ta’u, afuurri ciccituu, miira ukkaamamu qabaata. Haata’u malee akkuma kaansarichaan qabamaniin qufa’uu eegaluu dhiisu malu jedha Dr Jiilchaan. Wayita kanattis mallattoolleen dhukkubbi qaamoolee kanneeniitti dhagahu eegalu. Irra caalaan namoota kaansarii sombaatiin qabaman kanneen sijaaraa xuuxan ykn kan namoota xuuxan waliin hidhata qaban waan ta’eef, sijaaraa akka dhaabaniif gorfamu. Akkasumas naannoo namoota sijaaraa xuxaniitii akka fagaatan, qabiyyee keemikaaloota gara warshaa ykn manaa funee gallu haalaan hubachudha jedhu. Keemikaaloota mana, naannoo akkasumas warshaalee keessatti argaman irratti of eeggannoo taasisuun barbaachisaadha. Kana mlees namoonni naannoo warshaalee jiraatan, dhagala’aa warshaalee bahan fayyaa saaniirratti dhiibbaa waan qabaataniif haalaan hordofu akka qabaatan gorsu Dr Jiilchaan. Obbo Laaqawu Dabra Birihaanii Finfinneetti deddebii’uun wallaansa isaanii hordofaa jiru. Hanga ammaattis yeroo jahaaf keemoo fudhataniiru. Amma ammo wallaansa cararii fudhataa jiru. Wallaansa erga eegalanii boodas fayyaansaanii fooyyee agarsiisuu ibsu. ‘‘Kaansariin wallaanamu ni danda’a. Kaansarii sombaatiis wallaanuun ni danda’ama,’’ jedhu Dr Jiilchaan. Teknooloojii amma jiruun kaansariin dhukkuba fayyuu danda’uudha jedhu. Namoota baayyeen waa’ee kaansarii wayita dhagahaniitti kan gara sammusaaniitti dhufu kan nama ajjeesuu ta’usaa qofadha. Haata’u malee addunyaarratti kaansariin harka sadii keessaa lama gutummaan kan fayyuu danda’uudha jedha oggeessi kun. Sadarkaa biyya keenyaatti sadarkaa kana irra akka hingahamne Dr Jiilchaan ni kaasu. Guddinni eddoowwan wallaansi itti kennamu, gahumsi oggeessoota, hir’ina meeshaalee wallaansaa, hanqina dhiyeessitii qorichaa jiraachu tarreessa. Wallaansi kaansarii sombaa kan sadarkaa jalqabaa, jiddugala fi sadarkaa olaanaa jedhamun adda akka bahu himu. Kaansariin sombaa sadarkaa jalqabaa irratti argamu wallaansa baqaqsanii wallaanuutii muranii baasuun gutummaatti fayyuun ni danda’ama. Sadarkaa wallaansi baqaqsanii yaaluu taasifamu hin danda’amneetti ammo, wallansa cararii jiraachu ibsuu Dr Jiilchaan. Kaansarii sadarkaa jidduugalaatti argamuuf ammo keemoo teeraappii, wallansa baqaqsanii yaaluu akkasumas cararii fayyadamuun ni danda’ama jedhu.	https://www.bbc.com/afaanoromoo/articles/cn35r389md4o
health	Itoophiyaatti lakkoofsi namoota koronaavaayirasiin qabamanii 16 gahe	Itoophiyaati lakkoofsi namoota koronaavaayiarsiin qabamani 16 gahuu Ministeerri Fayyaa Itoophiyaa beeksise. Namoota afur keessaa sadii lammii Itoophiyaa yoo ta'u, inni tokko Morishiyeesidha jedhameera. Lammiin Moorishiyees kuni maanguddoo waggaa 72 fi biyya Kongoo Biraazaaviliiti deebi'ani. Yeroo ammaa hordoffiin isaaniif taasifamaa kan jiru yoo ta'u, kanneen isaan waliin hidhata qaban namoonni jahas hordofamaa jiru jedhameera. Lammin Itoophiyaa tokko jiraataa magaalaa Adaamaa yoo ta'u, lammiin Itoophiyaa biroo immoo kan Israa'el geesse deebite jedhameera. Umriin jiraataa magaalaa Adaamaa kun 61 yoo ta'u, dhihootti biyya alaa hin deemne jedha Ministeerri Fayyaa. Haa ta'u malee haalli hojiisaa lammiilee biyya alaa waliin kan walitti fidu ta'u, odeeffanno dhukkubsataraa argameen baramu Ministirichi ibse. Haaluma kanaanis namoonni isaan waliin walitti dhufan namoota 24 irrattis hordoffiin taasifamaa akka jiru himameera. Dubartii umurii 28 taateefi Israa'eliitii deebite jedhame waliin kanneen walitti dhufeenya qaban torba akkasuma horodofamaa jiru jedhameera. Lammiin Itoophiyaa sadaffaan dhukkuba kanaan qabamuun ishee mirkanaa'e kan biraa ammoo biyya alaa deemtee hin beektu jedhame. Shamarreen umurii ishee 24 yoo ta'u, namoota dhukkuba kanaan qabaman waliin walitti dhufuun ishee qoratamaa jira. Inistitiyuutiin Eeguma Fayyaa Hawaasa Itoophiyaa akka beeksisetti hanga yoonaa namoota 718'f qorannoon laaboraatorii taasifameefira. Itoophiyaan namni dhukkuba kanaan qabame argamu kan ibsite torban lama dura yoo ta'u, hanga yoonaa namni du'e hin jiru. Haa ta'u malee, lammiileen Itoophiyaa lama torban dura biyya Xaaliyaanitti du'uun isaanii ni yaadatama. Akka addunyaatti dhukkubni addunyaa muddama keessa galche kuni namoota 530,000 ol kan qabate yoo ta'u 24,000 ol lubbuu dhabaniiru. Jalqaba Chaayinaa hubus, biyyoota Awurooppaa waliin gahuun yeroo ammaa Ameerikaan gidudgala weerara koronaavaayirasii taateetti.	https://www.bbc.com/afaanoromoo/oduu-52060770
politics	Iraan erga koloneelli waaraanaashee jalaa ajjeeffameen booda haaloo bahuuf dhaadatte	Pirezidantiin Iraan ajjeechaa koloneela Garee Loltoota Warraaqsa Islaamaa cimaa, 'Islamic Revolution Guard Corps (IRGC)' keessaa erga guyyaa Dilbataa Tehraan keessatti ajjeeffameen booda haaloo bahuuf dhaadatan. Ajjeechaan Koloneel Saayaad Kodaayi kan raawwatamees, mana isaaniin alatti haleellaa namoota doqdoqqeedhaan imalan lamaan konkolaataa keessatti irratti raawwatameen ta'u miidyaaleen biyya keessaa gabaasaniiru. Koloneelli kuni miseensa garee humnoota basaasaa, kan oppireeshiniiwwan waraanaa hunda to'atan turani jedhameera. Pirezidantiin biyyattii Ibraahim Raa'isi ''harka of tuultoota addunyaa'' jechuun erga Ameerikaafi michoota isheetti quba qabaniin booda balaaleeffatan. ''Qondaaltonni tikaa akka yakka cimaa kana qorataniif waamichan taasisa. Dhiiga qulqulluu wareegamaa kabajamaa kanaatiif ammoo yakkamtoota irratti haaloon kan hin hafneedha,'' jedhan. Dubbi himaan IRGC, Raamaazaan Shaariif, ajjeechaan Kolooneel Saayaad kutannoo inni ''nageenya tiksuuf, walabummaa fi fedhii biyyaaleessaa eegsisuuf qabaachaa ture akkasumas diinota Iraan dura dhaabbachu qabuu kan cimsuudha,'' jedhan. Hanga ammaattis ajjeechaa kana keessaa harka qabaachuu qaamni ykn biyyi dubbate hin jiru. Ajjeechaan kuni ajjeechaa saayintistii nikularaa Mohseen Faakirizaaden kan bara 2020'tti Teehraaniin alatti konkolaataa isaa keessatti haleellaan ajjeeffameen booda kun kan jalqabaati. Iraan ajjeechaan sanaafis Israa'eeliin himatte. Israa'eel ammoo, bara darbe hoogganaan eejansi tikaa Mosaad, Faakhrizaadeh bara dheeraaf xiyyeeffannoo jala jira jedhee kan ture ta'ulleen, himannicha hin fudhannee ykn ammoo harka keessaa hin qabu jechuun hin haalle. Eejansiin oduu motummaa Iraan, Irnaa akka gabaaseetti, Koloneel Saayaad rasaasawwan shaniin osoo konkolaataa isaanii keessaa bahaa jiranii itti dhukaafamuun ajjeefame. Kunis guyyaa Dilbataati. Akkasumas suuraalee nama dhiigaan makamee konkolaataa keessa saqii (seatbelt) hidhatee ture agarsiiseera. Foddaan konkolaataa gara fuulduraas bakka dhukaasaan rukkutamee agarsiisa. Haata'u malee, eejansichi gahee koloneel Saayaad garee waraanaa keessatti qaban ilaalchisuun bal'inni kennee homtuu hin jiru. Kolooneel Kodaayi miseensa Humnoota Quds olaanaa, kan oppireeshinii biyya alaatti gaggeessudha. Ameerikaanis humna kana dhaabbilee shororkeessitootaa deeggaruu fi Jidduugala bahaatti haleellaa raawwachuun himatti. Kana dura maaltu jedhame? Dubbii Himaan Ministeera Dhimma Alaa Iraan, Sa'eed Khaatibizaadeh, koloneelichi ''diinota'' Iraan kanneen ''of tuultota addunyaa waliin shororkeessitootaan hidhata qabaniin'' ajjeefaman jedhaniiru. Kanaanis Ameerikaafi michoota isheetti quba qabuun, ''kan nama gaddisiisu ammoo biyyoonni shororkeessummaa irratti qabsoofna jedhan kaan callisuun isaanii nama gaddisiisa'' jedhan. Kanaan duras, qondaaltonni Iraan ajjeechaa namoota maqaa guddaa qaban akkasii duuba Israa'eliitu jira jechuun himataa turan. Battaluma oduun ajjeechaa qondaala kanaa dhagahameettis, maddi oduun motummaa Iraan Eegdoonni Warraaqsaa hidhatawwan basaastota Israa'eel adda baasuun hidhuu gabaaseera. Haata'u malee, gama Israa'eeliin hanga ammaatti deebiin kanarratti kennamee huomtu hin jiru. Koloneel Kodaayi dureewwan Humna Quds lammaffaa bara dhiheenya keessa ajjeefamaniidha. Bara 2020 keessa, ajajaan waaraanaa Iraan baay'ee beekamaan, Janaraal Qaasim Soleemaanii haleellaa xiyyaaraa Ameerikaadhaan Iraan keessatti raawwatameen ajeefamanii ture. Ajjeechaan qondaala sanaaatiis waldhabdeen Ameerikaafi Iraan jidduu gar-malee akka cimu taasiseera. Baruma walfakkaatu keessattis, qorataan nikulaaraa Mohseen Faakhrizadehn Teehiraan keessatti ajjeefaman. Qondaalli kunis gahee olaanaa qabaachusaanitiin eegdoota hedduun dabaalamanii imalu turan. Faakhrizaadeh sagantaa gabbisa nikulaara Iraan keessatti gahee olaanaa kan qabaataa turan yoo ta'u, motummaanis hojiin nikularaa isaa guutummaa guututti nagaadha jechuun himaa ture. Iraan ammoo meeshaa waraanaa fageenya irraa to'atamuutti fayyadamuun Israa'eelitu ajjeese jechuun himatti.	https://www.bbc.com/afaanoromoo/oduu-61518869
politics	UAE naannichatti akkamiin biyya irree cimsatte taate?	Barrii 2020 Biyyoota Arabaa Gamtoomanii (UAE)'f bara gaarii ture jechuutu danda’ama. Biyya xiqqoo garuu badhaatuufi biyya galoo galaanaa kaayyoo karoora guddaa qabattedha. Bara kanatti ergama qorannoof rokkeetti gara Maarsitti deeggarsa Ameerikaatiin furguggisuu dandeesseetti. Kana malees, waliigaltee nageenyaa seena qabeessa jedhame Israa’el wajjin kan tolfatte bara kana keessa. Biyyattiin weerarri koronaavaayirasii akkan otoo itti hin hammaatiin ga’uumsaan to’achuurraa darbitee dur biyyatti kan bulchaa turte UK’f meeshaalee of - eggannoo xiyyaaraan feetee deeggarteetti. UAE naannichatti humna horattus, dhimmoota tarsiimoo naannicharratti garuu Turkii wajjin morkii jabduu keessa seenteetti. Keessattu biyyoota akka Yaman, Somaaliyaa fi Libiyaatti dhiibbaa uumuuf akka jabduu wal morkachutti ce’aniiru. Biyyattiin bara dhuftu ganna 50ffaa yeroo birmadummaa itti gonfatte wayita ayyaaneeffattu qoodni addunyaarratti qabdu akkamitti ilaalama, eenyutu duuba jira laata? Biyyoota Arabaa keessaa NATO gargaaruuf UAE’n biyya jalqaba waraana bobbaaste ta’uudhaan beekamti. Yeroon isaammoo bara 1999 waraanni daangaa Albaaniyaa- Kosovoo irratti wayita hammaate ture. Bara sanatti Sheek Mohaammad Biin Zaayid, akkaadaamii leenjii loltummaa waraana Biriitish keessatti kan leenji’aniitu waraana biyyatti qooda gaggeessuu duuba ture. Kaampii UAE’n daangaa Albaaniyaa- Kosovootti ijaarte kun birgeeedii loltootaa, imaamota, waldaa baatii diimaa biyyattii, injinaroota telekoomii fa’aa kan of keessaa qabu ture. Xiyyaaroonni biyyattis achii deddeebi’aa turan. Sheek Mohaammad Biin Zeeyid bara sanattuu Faransaayii wajjin michoomuu kaasuun taankiwwan 400 irraa bituuf waliigalaniiru,  Faransayimmoo loltoota UAE Faransaayitti leenjisuun Kosovootti bobbaasuuf waliigaluus dubbatanii turani. UAE’n biyya fiixee biyyoota Balkaanitti argamtu fi magaalaa Abu Daabiirraa 3,200km fagaattutti loltoota erguun fedhiin biyyattin qabdu ulaa galoo galaana Gaalfirra qaxxaamuree fagoo kan imalee ta’uu kan mul’isellee ture. Hogganaan duraanii waraana Ameerikaa Jiim Maatis biyyattii maqaa masoo 'Little Sparta' ykn ‘Ispaartaa xiqqoo’ jedhanii UAE’n waamu ture. Maqaan kun biyya waa’een ishii hedduu hin beekamne garuu jabduu ta’uushii ibsuuf ture. Ilmii mootii UAE Mohaammad Biin Zeeyid yeroo bara waraana Afgaanstaanitti NATO cina hiriiruun Taalibaan qoqqqobuuf yeroo dheeraa hin fudhanne turan. Afgaanistaanitti battala Taalibaan aangoorra buufameetti dirreewwaan lolli itti hammaate Helmaanditti loltoota Biritish cinaa hiriirsuun loltoonni UAE lolatti hirmaataniiru. Ashaaraan UAE  xiqqaa ta’us, hawaasni loltoota  NATO sirriitti hidhatanii naannichatti bobbafaman akka hedduu hin shakkineef, UAE’n tajaajila bishaan dhugaatii maallaqaan deeggaruu fi gama amantiinis hawaasa naannoof deeggarsa kennaa turte. Walwaraansa Yamanitti bara 2015 hammaate keessatti UAE’n xiyyaarota F-16 erguun Sa’ud Arabiyaa cinaa hiriirtee hidhattoota Huuti haleelaa turte. Kana malees, Kibba biyyattiitti loltootas ergitee turte. Waraana Yamanitti waggoota ja’aa lakkoofsisuutti jiru keessatti garuu eenyu akka injifate ifatti hin beekamu, hidhattoonni Huutis magaalaa guddoo biyyattii Sana'aa fi kutaalee biroollee harkatti galfataniiru. Haleellaa misaayilaa tokkichaanuu loltoonni UAE miidhamanii gadda guyyaa sadiitu biyyattii keessatti labsamee ture. Maqaa gaariin biyyattii bade, dhaabbileen mirga namoomaaf falmaniis biyyattin namoota hidhaman koontenaraa keessatti itti cufuun ho’arraa kan ka’e akka du’anillee gabaasaa turaniiru. UAE’n waraana Yaman keessatti hirmaachuu hir’iftus, dhiibbaa Turkiin naannichatti uumtu dura goruuf yaalutti jirti. Turkiin magaalaa guddoo Somaaliyaatti mumul’achutti jabaannaan, UAE’n garuu Somaalilaand akka biyyattirra cittu deeggaruun maadhee waraana Barbaraa (Gulf of Aden)'tti ijaarratte. Liibiyaa keesssattis UAE’n Raashiyaa fi Masrii wajjiin ta’uun jeneraal Kalifaa Hafxaar wayita Baha biyyatti keessatti deeggaran, Lixa biyyatti keessattimmoo Turkii, Quwaataari fi biyyoonni biroon gartuu faallaasaanii deeggaruutti jiru. Hariiroon Turkii fi UAE shaakala waraanaa UAE’n Giriik wajjiin shaakalte booda galaana Meedetiraaniyaanirratti gara waraanatti geeddaramuu mala jedhame yaadamee ture. Otoon hin turiin garuu UAE’n hariiroo michummaa Israa’el wajjin akka deebisuuf jiran dhaga’ame. Biyyoonni lamaanuu kun Iraan akka diinaatti kan lakkaa’an wayita ta’u, Turkii fi Paalisteenonni garuu UAE hawwii Paalisteenoonni biyya walabaa taatee ijaarrachuuf qaban gufachiiste jedhanii balaaleffannaatti deebi’ani. UAE’n biyyoota Arabootaa keessa biyya ergama qorannoo Maarsii irratti taasifamutti hirmaachuun milkoofte taateetti. Deeggarsa Ameerikaatiin xiyyaarri samii UAE odola Jaappaanirraa gara samiitti furguggifamteetti. Xiyyaarittiin kilomeetira miliyoona 495 erga imaltee booda baatii Guraandhala keessa Maarsiirra qubatti jedhameera.	https://www.bbc.com/afaanoromoo/oduu-54267786
health	Koronaavaayirasii: Shamarree Itoophiyaa hir'ina 'maaskii' furuuf tattaafataa jirtu	Dizaayinar Maahileeti Afawarqii ogeeyyii hir'ina maaskii Itoophiyaa mudate furuuf dhuunfaan tattaafataa jiran keessaa tokkodha. Gorsawwan weerara koronaavaayirasii ittisuuf ni garagaaruu jedhaman keessaa maaskii afaaniifi funyaan haguuguu kaawwachuun tokkodha. Sababii kanaanis addunyaarratti barbaachisummaan maaskii garmalee dabalee jira. Itoophiyaa dabalatee biyyoonni addunyaa hedduunis maaskii kaawwachuu akka dirqamaatti erga labsanii bubbulaniiru. Kanaan wal qabatee hir'ina uumame furuuf biyyoonni tokko tokko omishtoonni akka baay'ataniif ogeessoota dame hedduurra jiran gara omisha maaskii akka seenan jajjabessaa turan. Dizaayinaroonni kanneen omisha maaskii irratti adda durummaan hiriiranidha. Attamiin eegalte? Dizaayinar Maahileeti Afawarqii (Maafii) maaskii omishuu kan eegalte battaluma namoonni koronaavaayirasiin qabaman Itoophiyaa keessatti argamun isaanii himametti ture. Wayita sanatti maaskiiwwan muraasa omishuun namoota naannoo ishee jiraataniif kennu himti. Itti aansees tibba bulchiinsi Magaalaa Finfinnee meeshaalee adda addaa gargaarsaaf walitti qabeetti, isheen ammoo maaskii arjoomtee turte. Kana malees maaskiiwwan 500 konkolaachiftootaafi gargaartoota taaksiitiif kennitee jirti. Walumaa galattis hanga ammaatti maaskiiwwan 2,500 gargaarsaan kennuu kan himtu oggeettiin tun, maaskii hanga kuma 10 ta’u kennaan kennuuf karoora qabaachu BBC’tti himtee jirti. Wayita ammaa kanattis dhaabbilee akka baankiifi warshaa kan hojii dhaabuu hin dandeenyeef raabsuu eegalu dubbatti. Omisha maskii gurgurtaaf dhiyeessituu, tokkosaa birri 30n kan gurgurtu ta’uus ni himti. Haa ta’u malee oomishaalee loogoo dhaabbileetiin omishaman gatii adda addaatiin kan dhiyeessitu ta’uus ni dubbatti. Omishaalee maaskii dhiyeessaa jirtu sadarkaa isaanii kan eegan taasisuufi huccuun omishi ittiin omishamu gaarii ta'uu adda baasuuf ammoo, qorannoo biyyoota hedduu ilaaluu himti. Akkuma Maahileet, ogeessonni dame kanaa kan biraas Magaalaa Finfinneetti omisha maaskii kanarratti hirmaataa jiru. Maahileetis oggeessoota kanneen waliin attamiin omisha maaskii kana guddisuu akka danda’aniifi osoo gaaffiin gama mootummaa irraa dhiyaatee attamiin hirmaachu akka danda’aniirratti waliin mari’achuus ni himti. Kana malees, hiriyoota ogeessota akka ishee waliin Ministira Fayyaa Dr Liyaa waliin attamiin qulqullina sadarkaa omisha isaanii foyyeessuu akka danda’aniifi attamiin sochii waajjirri ministirichaa taasisaa jiru deeggaruu haala danda’an irratti mari’achu isaanii ni himti. Haaluma kanaanis bakkeen itti hojjataa jiran dowwatamee hayyamni akka kennamuufi akkasumas qulliqullinni lafa omishaafi oggeessi fayyaa gorsa kennu jiraachuun dhimmota tibba xiinxalaatti xiyyeeffannaa keessa galfaman ta’u akka itti himame dubbatti. Haala barbaadamuun omisha kanarratti xiyyeeffachuun, ittisa koronaavaayirasii kanaaf gumaatuun alattis hojjattoonni hojii isaanii akka hin hiikneef kan gargaaru ta’u himti. Hir'ina maaskii jiru kana keessa darbuuf ammoo kanneen manaa maashina huuccuun ittiin hodhamu qaban maatiisaaniif qopheessuu kan danda’an ta'ulleen ni dubbatti. Maaskii mana keessatti tolfamuufi fayyadamasaa irratti wantoota yaadatamu qaban muraasa:	https://www.bbc.com/afaanoromoo/oduu-52689119
health	Pireezidantiin Biraazil Jaayir Bolsonaaroo hirqinfuun itti jabaatee hospitaala ciisan	Pireezidantiin Biraazil Jaayir Boolsonaroo, hirqinfuu walirraa hin cinneen guyyoota 10f rakkachuu isaaniif wal’aansi baqaqsanii yaaluu isaan barbaachisuu akka hinoolle waajirri isaanii hime. Namni ganna 66 Boolsonaroon, yaalii mar’imaan danqamuun (obstructed intestine) walqabatu qoratamuuf hospitaala Sa'o Paulo'tti dabarfamaa jiru. Dhaamsa Tiwitara gubbaatti barreessaniin ’’Yoo Waaqayyoo jedhe nan deebi’a’’ jedhan Boolsonaroon. Bara 2018 wayita duula filannoo gaggeessaa turan Boolsonaroon garaa keessa waraanamuu isaaniitiin asitti fayyaansaanii yaaddessaa ta’eera. Haleellaa irra qaqqabe sanaan baayyee madaa’anii, dhiigni qaama isaanii %40’ni dhangala’ee ture. Sana booda wal’aansa baqaqsanii yaaluu argatan booda waraansa irra qaqqabeerraa bayyanatan. Ammas hirqinsuu itti hammaate kana wal’aanamuuf hospitaala waraanaa Roobii ganamaan geeffamaniiru. Ogeeyyiin fayyaa akka jedhanitti, sa’aatiiwwan 24 hanga 48tti hordoffiin taasifamuuf jala turu jedhaniiru. Haa ta’u malee Roobii waaree booda waajirri Pireezidantii hakiimni bara 2018 Boolsonaroo wal’aanan Luyiz Marseedoo Pirezedantichi yaaliifi tarii wal’aansa baqaqsanii yaaluu barbaachisu argachuuf gara Saaho Paawulotti akka dabarfaman gorsaniiru. Hoogganaan Komunikeeshinii Biraazil Faabiyoo Fariyaa gaazixeessitootatti akka himanitti, Aab Boolsonaroon Saaho Paawulotti otoo hin ergamiin dura akka boqonnaa argataniif rafan taasifamuu himan. Ilmi Pirezedantichaa Filaviyoon CNN tti akka himetti, garaaacha isaa keessaa dhangala’aa dhabamsiisuuf wal’aansi baqaqsanii yaaluu ofeeggannoo kanaan dura taasifameefi ture jedhe. Boolsonaroon siree hospitaalaarra otoo ciisanii suura ka’an toora Tiwitaraa gubbaatti ofisaaniif maxxansanii turan. Sireesaanii cina lubni amantaa tokko wayita dhaabataniifi seensaronni wal’aansaaf qaama isaanitti kaa’ameera. Waggoota lamaa oliif bara Pirezedantummaa walfalmsiisaa ta’e kan dabarsan Boolsonaaroon akkaataa weerara Covid-19  to’achuuf hojjataniirratti dhiibbaan irratti hammaatee ture. Bittaa talaallii Covid ilaalchisee malaammaltummaa dalaganiiru jedhanii himachuun namoonni kuma kudhanitti lakka’aman hiriira mormiif bahanii turan. Kana malees, hogganaa Biraazil Boolsonaroon ejjannoo talaallirratti qabaniin, barbaachisummaa maaskii keewwachuufi tarkaanfii balaa mudate to’achuuf fudhataniirratti hanqina qabaachuun qeeqni irratti dhiyaata. Ji’a darbe keessa namoonni Biraazilitti vaayirasichaan lubbuu dhaban 500,00 kan caale wayita ta’u, Ameerikaatti aantee biyya namoonni hedduun keessatti lubbuu dhaban taatetti. Boolsonaroon bara darbe Covid-19’n qabamanii guutummaatti irraa bayyanachuun kan yaadatamudha.	https://www.bbc.com/afaanoromoo/oduu-57846340
technology	TikTok dheerina viidiyoo maxxanfamu daqiiqaa tokkoo irraa sadiitti guddise	TikTok dheerina viidiyoo miidiyaa hawaasummaa irratti maxxanfamu daqiiqaa tokko irraa gara daqiiqaa sadiitti guddiseera. Hogganaan gabaa dhaabbatichaa Drew Kirchhoff jijjiiramni kuni ‘bashannanaafi seenaa gaarii himuuf gargaara,'' jedhan. TikTok bara 2018tti hojii erga jalqabeen as dorgomtootasaa YouTube fa’iin addatti maamilootasaaf sekoondii 60 qofa eeyyama ture. Jijjiiramni kuni ‘torbanoota dhufanirraa’ kaasee fayyadamtoota hundaaf hojiirra oola. Keeraa Istuwaart ogeettii meeshaa muuziqaa dibbee yoo taatu viidyoo TikTok irraan gadhiistu miiliyoonaan ilaalameeraafi daqiiqaa sadiitti guddachuusaa garuu hin deeggartu. ‘’TikTok kan milkaa’ina hanga kanaa argate qalbii keenya yeroo gabaabduu keessatti qabachuu danda’uudhaani,’’ jetti. ‘’Daqiiqaa sadiitti guddachuun appii kanaa akka malee jijjiira,’’ jetti. TikTok gama isaatiin jijjiirama kana gochuun kan barbaachise fayyadamtoonni,’’ yeroo xiqqoo nuu haa dabalamuu,’’ jechuu isaaniin jedha. Viidyoon baayyee iddoo baayyeetti ciccitee maxxanfamaa waan jiruuf jijjiiramni kuni isafaa hambisuuf gargaara jedha. Miidiyaaleen hawaasummaa viidiyoodhaaf yeroo dheeraa qaban baayyeen gatii jiraniif milkaa’ina TikTok argate jalaa hanqisuu danda’a. Tahus gareen aappii kanarratti hojjetan jijjiirama kana gochuun faayidaansaa akka caalutti amanu. Inistaagiraamis torbee kana keessa aappiisaa irratti jijjiirama gochuuf yaaduu ibseeera. Innis akkatti fayyadamtoonni qarshii argachuu danda’aniifi ergaa walii dabarsuu irratti viidiyoo irratti xiyyeeffachuun hojjenna jedhe.	https://www.bbc.com/afaanoromoo/oduu-57702166
sports	Lattasanbat Giday 10,000m’n shaampiyoonaa addunyaa taate	"Atileet Lattasanbat Giday dorgommii Shaampiyoonaa Atileetiksii Addunyaa Ameerikaa Oregonitti gaggeeffamaa jiru irratti fiigicha fageenya meetira 10,000'tiin injifatte. Dorgommii Shaampiyoonaa Atileetiksii Addunyaa yeroo 18ffaaf tibbana USAtti gaggeeffame kanaan daqiiqaa 30.09.94'tiin xumuruun medaaliyaa Warqee Itoophiyaaf argamsiifteetti. Lattasanbat atileetota Keeniyaa ciccimoo Helen Obirii fi Margaareet Cheliimoo Kipkembo’iin of duubaan lamaffafi sadaffaatti hambistee galte. Dogommii fageenya meetira 10,000 kanaan dhalattuun Itoophiyaa lammii Neezerlaandis taate Siifan Hasan afraffaan xumurteetti. Qabxiin kuni qabxii guddicha Lattasanbat waltajjii morkii idil-addunyaarratti maqaa isheetiin galmeessitedha. Waggaa darbe Olompika irratti sadaffaa yoo baatu, bara 2019'ttimmoo shaampiyoonaa Dohaatti dorgomameen lammaffaan xumuruun ishee ni yaadatama. Dorgommii Lattasanbat medaaliyaa warqee jalqabaa Itoophiyaaf argamsiifte kana irratti atileetonni Itoophiyaa biroo Ijigaayyoo Taayyeefi Boossennaa Mulaateen hirmaataniiru. Injifannoon booda dubbii dubbatteen, ""kana mo'achuun koo anaaf gammachuu guddaadha,"" jette Atileet Lattasanbat. Atileet Ijigaayyoo Taayyee 6ffaa, Atileet Boossennaa Mulaateen ammoo 8ffaa bahuun xumuran. Dorgommii fageenya 10,000m dubartootaa kanarratti morkii cimaatu ture. Lattasanbat cimina addaa agarsiisuun saffisa dabaluun shaampiyoonaa taate. Atileet Lattasanbat Giday fiigicha walakkaa maaraatoonii Onkoloolessa bara 2021 Vaalensiyaa, Ispeenitti fiigdeenis rikardii addunyaa galmeessite. Lattasanbat riikardii addunyaa walakkaa maraatoonii kana atileetii Keeniyaa Ruut Chepgetichiin galmaa'e daqiiqaa tokko oliin fooyyessuun 1:02:52'tti xumuruun harka galfatte. Dorgommicha Shaampiyoonaa atileetiksii Addunyaa 18ffaa kanarrattti , Ityoophiyaan dhiiraa 21 fi dubartootaa 19 waliigalaan atileetota 40’n hirmaachaa jirti. Atileetonni kunneen fiigicha gufachiisaa meetira 800, 1500, 3000’n akkasumas fiigichaa meetira kuma 5 fi kuma 10 akkasumas maaraatooniin akka hirmaatan eerameera."	https://www.bbc.com/afaanoromoo/articles/crg7ed03ey9o
health	Zimbaabweetti daa'imman torba halkan tokkotti hospitaala keessatti du'anii dhalatan	Wiixata darbe daa'imman torba hospitaala Haraaree, Zimbaabwee keessatti du'anii dhalatan. Rakkoon kun qacarriin ogeessotaa boodatti harkifachuun waliin wal-qabateetu uumame jechuun doktaroonni lama BBC'f mirkaneessaniiru. Narsoonni meeshaaleen of eeggannoo (personal protective equipment) nuuf hin guutamne jechuun mormiirra jiru, dabalataan deessuuwwan baay'eetu hospitaalicha keessa jira. ''Waan gaafa Wiixata argine rakkoo guddaa jiru keessaa isa xiqqoo nutti agarsiise,'' jedha hakimni tokko. Seektarri fayyaa biyyattii dhihoo kana waliigaltee meeshaalee fi tajaajila Covid-19 wal-qabatee salphina guddaa keessa galee jira. Himannaa waliigalteewwan doolaara miiliyoonota baay'een, meeshaaleen akka bitamaniif kennameetu ture. Gatiin meeshaalee kanaaf kenname garmalee qaalii yoo tahu, sababii kanaan ministirri fayyaa biyyattii hojiirraa ari'amaniiru. Odeeffannoon mootummaarraa miliqee bahe komii fi mormii hojii dhaabuu hakiimonni taasisuuf jedhaniif deebii kenneera. Danqaawwan hospitaalicha keessa jiran kanneen akka yaaliiwwan gahumsa hin qabneefi hanqinni meeshaalee fayyaa sababii sharafa maallaqa biyya alaatiin mudate jedha. Haa tahu malee hakiimonni yaada isaanii tajaajila kennuu dhaabuu akka irra deebi'anii ilaalan gaafateera. Duuti Hospitaala Haraaree keessatti mudate jalqaba Dr Piitar Magoombaayiitu Twitter irratti barreesse. ''Egeree keenya saamamnee jirra, daa'imman keenya hin dhalatiin dabalatee, maaloo hanna dhaabaa,'' jedhe. Dhimma kana waliin kallattiin kan hojjechaa turan doktaroonni lama gaafa Wiixataa haadholii saddeetiif yaaliin da'umsa baqaqsanii wal'aanuu kenname. Kunneen keessaa daa'imman torba du'aa isaaniitu dhalate jedha. ''Rakkoo sana furuuf yaaliin taasifame baayyee boodatti harkifataa ture,'' jedha hakiimni miidiyaattii haasa'uuf hayyama hin qabne tokko immoo. ''Haadholiin lama gadameessarra miidhaa waan qabaniifuu yaaliin baqaqsanii wal'aanuu dafeetuu jalqabamuufi qaba ture. Warri kaan ciniinsuun irra turraanidha yaaliin kun kan kennameef. Haa tahu malee yeroon waan hin qaqqabamneef daa'imti ukkaamamuun rakkoon dhalate.'' Hospitaalota Haraaree lama hakiimaa fi narsiiwwan qubaan lakkaawwamaniin socho'aa jiran keessatti, ''waan jibbisiisaa' argaa jirra jedhe hakiimichi. Kana malees kiliinikoonnii xixiqqoo magaalattii keessa jiran Waxabajjiirraa qabee mormii hakiimotaan waan cufamaniif, haadholiin ulfaa baayyeen gara hospitaala mootumaatti dhufuun dhiibbaa uumeera. Waan kun gochaa qofaatti ilaalamu miti. ''Guyyuu yeroo mudatufi daa'imman du'an kan callisnee ilaaluu dha. Maatiifi hakiimota haaraa dhufaniif dararaa hamaa dha,'' jedhan hakiimni kun. Hakiimichi rakkoon guddaa meeshaalee of eeggannoo ogeessota fayyaa akka jiru hima. Kana malees, dhukkuba yeroo ulfaa dhufu yaaluufi qorichi gahaan hin jiru, hanqinni dhiigaa yeroo haadholiin dahanitti rakkoo ni uuma jedha. ''Narsooti gameeyyii tahan mormiif deemuu hin danda'an, garuu rakkoo as jiru garuu dandamachuu hin dandeenye,'' jedha hakiimni inni duraa. ''Hakiimonni tajaajila kennaa jiru garuu isaanillee amma mudhukan. Hakiimonni haaraa immoo rakkoo wal-xaxaa adda baasuun isaan rakkisa. ''Waldaan ogeessota da'umsaa fi gadameesssa haala kana ''hamaa fi jibbisiisaa,'' jedhan. Haadholiin keenyi gidirfamaa jiru qaamolee mootummaa dabalatee, ogeessonni fayyaa fi warri dhimmi kun ilaallatu akka tarkaanfii fudhataniifi haadhaafi ilmoo baraaran gaafataniiru. Zimbaabwee keessa gatiin qaala'uun diinagdee biyyattii kokkeetti qabeetu jira, paartii biyyattiin erga bilisa baatee as bulchaa jiru Zanu-PF irratti mormiin taasifamu Jimaataaf qabameera.	https://www.bbc.com/afaanoromoo/oduu-53583466
politics	Lola Tigiraay: Waldaan Fannoo Diimaa Humaraa-Daanshaa irratti anbulaansotni koo haleelaman jedhe	Waldaan Qaxxaamura Diimaa Itoophiyaa karaa Humaraa-Daanshaarratti ambulaansota isaa sadiirratti hidhattoonni naannichatti socho'an A.L.I Onkoloolessa 30, bara 2013 dhukaasa banuun miidhaa irra qaqqabsiisu ibse. Waldaa Qaxxaamura/Fannoo Diimaa Itoophiyaatti dubbi himaa fi itti gaafamaan dhimmoota dippiloomasii namoomaa Dr Salamoon Alii BBCtti akka himanitti,  ambulaansiin rasaasan haleelamurra kan darbe, tola ooltotaa fi hojjattoota hojicha irratti hirmaatanirra miidhaan hin qaqqabne. Karaa kaaba Gondaritti waldichi ambulaansotaa fi namoota wal'aansa lubbuu baraarsa kennan Onkoloolessa 24 irraa jalqabee, ambulaansota 10 wajjin naannichatti erguu Dr Salamoon himaniiru. Sababii walitti bu'insaan namoota miiidhaman gargaaruuf, tola ooltotni 20 ol ta'aan miidhamtoota gara hosptiaalaatti geessuu fi wal'aansa lubbuu baraarsa kennuuf bobbaafamuu dubbatan. Ambulaansonni miidhaan irra qaqqabe sadanuu karaa Humaraarraa gara Daanshaatti namoota mada'aan deddeebisaa turan. Naannichatti lolli Onkoloolessa 24 erga jalqabamee, ambulaansota shan ramaduun, lammilee miidhamaniif deeggarsa lubbuu baraarsaa kennaa, hospitaalota dhiyeenya jiran afuritti akka deddeebisaa turan himaniiru. Ambulaansonni kun namoota miidhaa cimaan irra qaqqabe gara hospitaaala Gondarittis akka deddeebisanis itti dabalanii dubbataniiru. Waldaan Qaxxaamura Diimaa akka biyyatti ambulaansota 550 ol akka qaba. Waldichi Wallo Kaabaa, naannoo Qobbootti dunkaana gurguddaa lama qopheessuun, tola oltoonni ambulaansota shanitti deeggarsa gochaa akka turan himaniiru. Waldaa qaxxaamura diimaa biiroo eegumsa fayyaa naannoo Tigraayi dabalatee, ambulaansota 100 akka naannicha akka qabu itti dabaluun ibsaniru. Waajjira Waldichaa naannichiatti argamu wajjin sababa bilbilli addaan citeef walqunnamtii akka hin qabnes ibsaniiru. Hariiroon mootummaa Federaalaafi Mootummaa Naannoo Tigraay hammaachaa dhufee torbee tokko dura ''humnootni nageenyaa naannichaa buufata raayyaa ittisa biyyaarratti haleellaa banan,'' jedhee erga himatee booda sadarkaa waraanaatti ce'eera. Mootummaan Federaala oppireeshinii naannicha keessatti gaggeessaa jiruun, olaantummaa seeraa kabachiisuuf akka hojjetu, aanga'oota TPLF badii isaaniif seera dura isaan dhaabuufis kan kaayyeffate ta'uu ibseera. Mootummaan naannichaa ''mirga ofiin of bulchuu keenya sarbuun humnaan nu jilbeeffachiisuufi'' jedhee himata.	https://www.bbc.com/afaanoromoo/oduu-54927461
politics	Sa'ud Arabiyaatti dubartiin miidiyaa hawaasummaarratti 'aangawoota qeeqxe' waggaa 45 itti murtaa'e	"Dubartiin lammii Sa'ud Arabiyaa taate tokko waan qeeqa qabu miidiyaa hawaasaa irratti maxxansite jedhamuun hidhaan waggaa 45 itti murtaa'e jedhan aktivistoonni. Manni murtii farra shororkeessummaa biyyattii dubartiin Noora bint saa'id al-Qahtaanii jedhamtu ""intarneetii fayyadamuun duudhaa uummataa fi seera hawaasni ittiin bulu cabisite"" jedhee akka itti murteesse gareen mirgoota namaaf falmu Dawn jedhamu ibse. Angawoota Saa'udii qeequun alatti waanti biraa isheen goote odeeffannoon bal'aan hin jiru. Dubartiin biraa tokkos fuula Tiwitara ishee irratti qeeqa barreessite jedhamtee Hagayya 9 hidhaan waggaa 34 itti murtaa'e. Dawn'tti daayirektara qorannoo dhimmoota biyyoota Galoo Galaanaa kan ta'e Abdullah Alaoudh BBC Newshour waliin turtii taasiseen gareen mirga namoomaa US kun dhimma Qahtaanii kan dhagahe erga manni murtii murteessee akka tahee fi dhimmicha itti fufanii akka qoratan dubbate. ""Himata ishee irratti baname keessatti waanumti yakkaan ishee himachiisu hin jiru,"" jedha Abdullah. ""Himannni ishee irratti dhiyaate baay'ee bal'aadha. Seera farra shororkeessummaa fi farra yakka saayibarii miidiyaa hawaasaa irratti waa maxxansuun yakkamaa nama taasisu, fageenya irraa illee mootummaa qeequu nama dhorku, fayyadamu,"" jedha. Abdullah akka jedhutti bara darbe irraa kaasee aktivistoonni dubartoota ta'an hedduu dhimmuma miidiyaa hawaasaa irratti barreessudhaan wal qabatee hidhamanii jiru. Namoonni kun hidhaan waggaa dheeraa akka itti murtaa'u sodaa qabu hima Abdullah. ""Mootummaan Saa'udii biyyoota lixaatif waa'ee mirga namoomaa dhimma isaa akka hin taane itti himaa jirti."" Gareen mirga namaaf falmu fi UK keessa buufate ALQST jedhamu Qahtaanin tiwitara irratti qeeqa barreessiteef qofa hidhamuu isheetti akka gadde ibseera. ""Akkuma sodaatame Saa'udii Arabiyaatti sarbamni mirga namoomaa hammaatee argaa jirra,"" jechuun itti dabalee dubbate. Mootummaan Saa'ud Arabiyaa garuu yaada hin kennine. Ji'uma Hagayyaa gara jalqabaa keessa Yuunivarsiitii Liidsitti barattuu PhD kan taate, Saalmaa al-Shebab hidhaan waggaa 34 itti murtaa'ee ture. Saalman kan hidhamte Amajjii 2021 Saa'ud Arabiyaa deemteeti. Sana booda ""namoota jeequumsa uumuu barbaadaniif deeggarsa gochaa turte"" akkasumas ""oduu sobaa maxxansaa turte"" jechuun himatamte. Saalmaa al-Shebab dubartii ganna 34 yoo taatu haadha ijoollee lamaati. Osoo UK dhaa gara Saa'udii hin deemin dura biyyattii keessatti jijjiiramni akka dhufuu fi aktivistiin beekamaan mootii Mohaammad bin Salmaanin hidhamee ture akka gadi lakkifamuuf waamicha gochaa turte. Hidhaan Saalmaa irratti murtaa'e biyyattii keessatti hidhaa cimaa waggaa dheeraa aktivistiitti murtaa'e jedhamee amanamaa ture. Amma immoo kan sana caalu hidhaan waggaa 45 Noora bint saa'id al-Qahtaanitti murtaa'ee jira."	https://www.bbc.com/afaanoromoo/articles/cy9lp3v8zx2o
entertainment	Albama Hiriyyoolee-Sirba cidhaa cimdiiwwan 12 wal fuusise eenyu weellise?	Albamni sirboota cidhaa of keessatti qabate Hiriyyoolee jedhu tibbana dhaabbata pirodaakshinii Bashaatuu Maltii Miidiyaan qophaa'uun eebbifame cimdiiwwan 12 baasii isaanii danda'uun wal fuusiseera. Albamni kun yeroo hojjetamu misirroonni cimdii 12 tahan baasiin isaanii kaffalameefii irratti wal fuudhaniiru, kaanis sirna isaanii irratti miidhaksataniiru. Albamni sirba cidhaa qabate kun sirboota aadaa yeroo cidhaa sirbaman godinaalee Oromiyaa garaagaraa irraa walitti qabuun hojjetame. Albamni sirboota cidhaa kun kan jalqabaati kan jedhuu fi kaan ammoo kan jalqabaa miti jedhu miidiyaa hawwaasaa irratti wal falmii kaaseera. Hojii gaazexeessummaan kan beekamtu Bashaatuu Tolamaariyaam karaa dhaabbata ishee BMT sirba kana qopheessuu himti. Albamni kun Hiriyooleen maqaa jedhamuun waamama. ''Hiriiyoleen sirba naannoo Gujiitti beekamudha. Yeroo shammarreen tokko heerumtu walitti dhufuun sirba sirbanidha. Albama keenya keessas sirbi hiriyoolii tokko jira. Albamichis walitti dhufeenya hiriiyootaan waan hojjetameef maqichuma kennineef.'' Albamni Hiriyoolii sirboota 11 kan of keessaa qabu yoo tahu, sirba cidhaa godinaalee Oromiyaa babbareedoon waan hunda hammachuu dadhabnus hanga dandeenyefi arganneerra miidhaksinee hojjenneerra jette. Bashaatuun dura gaazexeesummaan beekamtu amma alabama kana keessatti sirba sirbite qabdii? Gaaffii BBC'n gaafate ture. Bashaatuun kolfaan qasa'uun ''lakki, lakki, ani waan sirba jedhamu kana homaa hin danda'u. Osoo an sirbee silaa dhaggeeffattootni albamichayyu hin dhaggeffatan,'' jechuun qoosaan deebiste. Sirbootni kunneen kan uummataa yoo tahan namoota adda addaatu walaloo isaa barreessee yeedaloo isaafis gumaache jette Bashaatuun. Qabiyyee isaa duraanii [original] kan tahe osoo hin gadhiisin waraabbii istuudiyoo bareedaadhaan hojjenne. Waraabbii isaa irratti misirrootni wal fuudhan cimdii 12 argamuun wal fuudhaniiru. ''Saganticha irra nyaanni, dhugaatiin jira. Sirbi ammoo kan cidhaatu sirbama. Waan hunduu qophaa'ee kan hafe misirroota qofa malee sagantichi qophiin isaa cidhumadha. ''Erga akkas tahee maaliif namootni as irratti wal hin fuudhan jennee yaaduun karaa miidiyaa waamicha dhiyeessuun akka wal fuudhan goone.'' Itoophiyaa keessatti qaala'insi jireenyaa haalaan hammaateera. Cidhaaf baasiin barbaachisu guddaa waan taheef namootni galii gidduugaleessaa fi gadi aanaa qaban sagantaa cidhaa bareedaa qopheessuun wal fuudhuuf itti ulfaachuu danda'a. Bashaatuun namoota galmaa'an akka uffata isaanii qofa fidanii dhufan goone. Firoota isaaniis saganticha irratti afeerreerra. Namootni akkasumatti wal fuudhuun mana tokko jiraachuu jalqaban jiru. Kan guyyuma sana saganticha irratti wal fuudhanis jiru jetet. Saganataa waraabbii albama cidhaa kana irratti cimdiwwan 12 jechuun misirroonni 24 wal fuudhaniiru. Bashaatuun gammachuun isaanii ''baay'ee adda ture'' jette. Sirbootni kunneen godinaalee Oromiyaa hundaa irraa tahuu baatus Wallagga, Shawaa, Gujii, Harargee fi kaan irraa hammateera jette Bashaatuun. Sirbootni cidhaa adda addaa Afaan Oromoodhaan waggoota dheeraa duraa jalqabuun hojjetamaa turan. Gama dhiiraa fi dhalaan jechuudha. Haa tahu malee weellistootni sirba cidhaa hojjetan albama isaanii keessaa sirba tokko fa'aati galchaa turan. Bashaatuun kan jalqabaati jedhamuun isaa sirrii tahuu himuun biyya keenya keessa ragaan qindaa'ee waan ol hin kaa'amneef mirkaneessuun rakkisaadha jetti. ''Kan jalqabaatis mitis jechuun ni rakkisa,'' kan jettu Bashaatuun garuu ''albama guutuudhaan sirba cidhaa hojjetamee Afaan Oromoon bahe hanga ammaatti hin dhageenye hin argines'' jette. Albama kana keessa sirbi yeroo guyyaa dhaloota ijoollee kabajanii fi yeroo eebba barattootaa fayyadaman jira. Jalqabuma yaada kana kan fidan injiner Alamuu nama jedhamanidha kan jettu Bashaatuun yeroo ayyaanota akkasi hanqinni sirbaa jiraachuu hubachuun maaliif hin hojjetan nu jedhan. Isaan baasii isaa irratti nu deeggaran jennan hiriyootni walitti dhufnee istuudiyoo bareedaatti hojjetamee dhaggeeffattoota Afaan Oromoo qofa osoo hin taane dhaggeeffattoota afaan kaanii birattis qulqullinaan akka dhaggeeffatamuu danda'u goone jette. Bashaatuun dhiyeenya aartii Oromoo guddisuu keessatt qooda guddaa qaba kan jedhame 'Oda Award' qopheessuunis beekamti.	https://www.bbc.com/afaanoromoo/oduu-61439408
entertainment	Bulchiinsi Hindii soorataafi daldala foon saree dhorkite leellifamte	Bulchiinsi Hindii Nagaalaand jedhamtu foon saree alaa galchuu, akkasumas daldaluu dhorkite. Murtee kanas kanneen mirga bineeldotaaf falman leellisaniiru. Bulchiinsi Kaaba - Bahaa biyyattiitti argamtu kuni erga gareen mirga bineeldotaaf falman duula gaggeessan booda yaada kana fudhatte. Gareen daldalli saree akka dhaabbatu duularra turanis murtee guddaadha jechuun ibsaniiru. Gareen sivilii biroo garuu soorata aadaa hawaasaa kan miidhudha jechuun dubbatan. Hindii bakka hedduu keessa foon saree soorachuun dhorkaadha, ta'us hawaasni Kaaba Bahaa biyyattii jiran muraasa foon saree nyaata haalaan mi'aawudha jechuun ibsu. Barreessaan olaanaa bulchiinsa Nagaalaand Temjeen Tooy gaafa Jimaataa fuula tiwiitaraa irratti akka ibsanitti daldalli foon saree bilchaates ta'e dheedhii hunduu dhorkameera jechuun ibsan. Murtee kaabinee bulchinsichaan murtaa'e kana akkamiin hojiirra akka oolchan garuu wanti ibsame hin jiru. Miidiyaan Hindii akka gabaasanitti murteen kuni erga sareen hedduu hidhamanii gabaa keessa bahuu isaanii suuraaleen agarsiisu miidiyaalee hawaasummaa gubbaa erga qoqqoodamanii boodadha. Kunis, komii kaase. Waggoota dheeraaf dhaabbileen garaa garaa sooranni saree bulchiinsa Hindii keessa akka dhaabbatu falmaa turani. Wagga waggaatti tilmaamaan saroonni 30,000 gara bulchiinsa Nagaalaanditti geeffamu. Achittis gabaa keessa dhaabamanii gurguramu. Gareen mirga bineensaaf falmu HSI jedhamu akka jedhutti yerootti saroonni reebamanii ajjeefamanis jira. Jalqaba waggaa kana biyyua Hindiitti bulchiinsi Mizoraam jedhamtu daldala akkasumas soorata foon saree dhorkiteetti. Hammana baay'achuu baatuus, biyya Chaayinaa, Kooriyaa Kibbaafi Taayilaanditti foon saree ni yaatama.	https://www.bbc.com/afaanoromoo/oduu-53289272
politics	U﻿huruu Keeniyaataa 'jaarsummaa keessaa hafan', mariin nagaa dhuma-torbeetti gaggeeffamus 'dheereeffame'	M﻿ariin nageenyaa Mootummaa Itoophiyaa fi Humnoota Tigraay jidduutti Afrikaa Kibbaatti gaggeeffamuuf ture dheereffamuufi kanneen jaarsummaa taahan keessaa tokko Uhuruu Keeniyaataan keessaa bahuun isaanii gabaafame. M﻿ariin gaaddisa Gamtaa Afrikaa - AU jalatti dhuma-torbee kanatti ni gaggeeffama jedhame sababoota 'lojistikiin' akka hin raawwanne maddi oduu Rooyitars maddeen dippilomaatii eeruun gabaaseera. R﻿ooyitars maddeen sadii maqaan hin dhahamne wabeeffachuun akka jedhetti, mariin kun sababoota lojistikiin hin qixaayin jiruun akka hafe gabaase. D﻿abaluunis guyyaan haaraa mariin kun taa'amus amma yoonaatti akka hin baramne gabaaseera. G﻿ama kaaniin ammoo Pireezidantiin Keeniyaa duraanii Uhuruu Keeniyaataa marii nageenyaa karoorfamee ture kanarratti hirmaachuu akka hin dandeenye himuun isaanii gabaafameera. A﻿abba Keeniyaataan sagantaa kanarratti kan argamuu hin dandeenyeef 'sababa sagantaa biraa wajjin walirra bu'ef' tahuu miidiyaaleen Keeniyaa gabaasaniiru. Mootummaan Itoophiyaa fi Humnoonni Tigraay affeerraa Gamtaan Afrikaa mariif taasise fudhachuusaanii guyyaa Roobii beeksisaniiru. H﻿aatahu malee dhimma dheereffamuu marii kanaarratti. Mootummaan Federaalaa Itoophiyaa, Humnoonni Tigraay fi Gamtaan Afrikaa haga ammaatti waanti jedhan hinjiru. Mariin Afrikaa Kibbaatti gaggeeffama jedhame kun, qaamolee lachuu erga waraanni Sadaasa 2020tti jalaqabee ifatti yeroo jalqabaaf kan walitti fidu ennaa tahu, waraana ganna lamaaf adeemaa jiruufis xumura laata jedhamee kan abdatamedha. P﻿ireezidantiin duraanii Oluseeguun Obaasaanjoo, Pireezidantii Keeniyaa duraanii Uhuruu Keeniyaataa fi itti aantuun pirezidaantii duraanii Afrikaa Kibbaa Phumzile Milambo Nigcuka kanneen AU'n jaarsummaa kana akka gaggeessan aangoo kenneefidha. A﻿abba Uhuruu Keeniyaataa pireezidantii Keeniyaa tahuun marroo lama (ganna 10) kan tajaajilan ennaa tahu, ji'a dabre keessa pireezidantii haaraa biyyattii Wiiliyaam Saamooyi Ruutoof barcuma dabarsanii kennan. K﻿eeniyaataan waraanni waliinii Itoophiyaa keessa erga jalqabamee kaasee, namoota siyaasaa qabbana buusuuf yaalii taasisaa turan keessaa tokko. P﻿ireezidantiin haarayaa biyyattii Wiiliyaam Ruutoo guyyaa aangoo fudhatan haasawa taasisan irratti, Aabba Uhuruun yaalii nageenyaa Itoophiyaa fi naannoo 'Great lakes'tti eegalan akka itti fufan muuduufi isaanis tole jechuu himanii turan.	https://www.bbc.com/afaanoromoo/articles/cxr54qe0pxwo
entertainment	Artistiin Eertiraa magaalaa Finfinneetti haleellaan irratti raawwate	Artistiin Eertiraa maqaa masoo ''Waddi Maammaa'' jedhamuun beekamu, Takila Nagaasii, magaalaa Finfinnee keessatti namoota hin beekamneen haleellaan akka irratti raawwate dubbate. Weellisaan kuni Dilbata dheengaddaa waaree booda magaalaa Finfinnee Naannoo Ambassaa Gaaraaj jedhamutti osoo miilaan adeemaa jiru namoota hin beekne jedhe shaniin haleellaan natti raawwate jedheera. Namoota haleellaa narratti raawwatan jedhe shakke waliin homaa dubbii akka hin qabneefi kaayyoon isaanii miidhaa dhaqqabsiisudha jedhee ibseera. ''Homaa natti hin dubbanne, callisaniituma na reeban,'' jechuun dubbateera. Weellisaan kuni yeroo Sudaan turetti balaa konkolaataa isa mudaten miilli isaa akka cabee ture ibsun miila isa akeessa sibiilli akka jiru ibsuun namoonni balaa narratti dhaqqabsiisan jedhe lafa miidhama qabu irra deddebbiin isa rukutaa akka turan himeera. Sababa kanaanis, kanneen kana raawwatan miidhaa dhaqqabsiisuuf kaayyeffatanii ''kanneen na beekan ta'uu mala'' jechuun tilmaama isaa kaa'a. Weellisaan kuni balaa reebicha isa qunnamen harka mirgaa isaa, funyaan isaa, mataa isaafi kalee isaa bitaa irratti akka miidhame BBC'tti himeera. Weellisaan kuni Afaan Tigrinyaafi Afaan Tigra jedhamuun weellisuun beekama. Poolisii Garjii keessa kan hojjetan Saajiniin itti aanaa Yoosef Tasfaaye bala aisa dhaqqabe poolisiitti gabaasa gochuu isaa ibsuun ''odeessa kaleessa nu dhaqqaben kanneen kana raawwatan namoota shan akka ta'aniifi miidhaa irratti dhaqqabsiisani homaa osoo irra ahin fudhatin waan deemanif saamicha waliin wal hin qabatu,'' jedhan. Dabalataanis, ''miidhamaan wana uffatan yookin fuula isaanii kan yaadatu yoo ta'e qabuu dandeenya,'' jechuun poolisiin kuni BBC'tt himan.	https://www.bbc.com/afaanoromoo/oduu-50640956
technology	Miidiyaan hawaasaa hedduun jalaa kan cufame Donaald Tiraamp marsariiti haaraa banatan	Pirezidaantiin duraanii US Donaald Tiraamp marsariitii koominikeeshinii qabiyyee ‘kallattiin teessoo isaa’ irraa maxxanfamu banatan. Doonaald erga hokkora Amajjii keessa Kaapitol Hiliitti gaggeeffameen booda ture kan   Tiwiitarii, Feesbuukiifi Youtube irraa uggurame. Ergasiin boodas pireezidantiin duraanii kun ibsawwan kennuun ture kan isaan ergaa dabarfatan – ammaan booda marsariitiin haaraa kana fayyadamu jechuu beeksiisan. Fayyadamtoonni waan maxxanfame ‘like’ gochuufi Tiwiitarii fi Feesbuukii irratti qooduu ni danda’u. Murtoon marsariitii kana qopheessuu kan dhufe erga Feesbuukiin haala dhaabbataa taheen isaan uggureen booda dha. Gorsaan Tirmaap gameessi Jaasan Miilar kana dura wal-tajjiin haaraa ni banama jechaa ture. ‘’Waltajjii banamuuf jiru guddaa ni  taha,’’ jedheera baatii Bitootessaa keessa. Miilar gaafa Kibxataa  marsariitichi miidiyaa hawaasaa akka hin taane himeera. ‘’Dhimma kanarratti odeeffannoo dabalataa dhiyootti ni dhiyeessina,’’ jedhe. Marsariitichi dhaabbat tajaajila dijitaalaa  hogganaa duulaa Tiraamp Biraad Paarskeeliin kan hundaa’e dha. Maxxansoonni marsariiticha irratti bahan filannoon  bara darbee  waliin dhahamuusaa dubbatu. Boordiin Feesbuukiin Tiraampiidhaan hanga dhumaatti ugguruuf ykn deebisuuf murteessuu sa’atii muraasa keessatti beeksisa jedhamee eegama. Yoo Tiraamp Feesbuukiitti deebi’u taheef akkaawuntii isaanii banuuf guyyaa torba fudhata. YouTube’n Tiraampiin gara waltajjii keenyaatti kan deebisnu  yaaddoon ‘hokkara uumuu’ karaa isaa dhufu yoo hir’ate dha jedheera. Tiwiitariin pireezidantii duraanii hordoftoota miiliyoona 88 qaban deebi’uu akka hin dandeenyetti uggure.	https://www.bbc.com/afaanoromoo/oduu-56991125
health	Mallattoon koronaavaayirasii 'guyyaa shan booda mul'ata'	Mallattoon koronaavaayirasii namootarratti mul'achuuf gidduu galeessaan guyyaa shan akka fudhatu saayintistoonni mirkaneessan. Mallattoon dhukkuba 'Covid-19' keessaa ijoon dhaqna gubuu, qufaa fi rakkoo hargansuudha.  Hanga yoonaa, dhukkuba kanaan adduunyaa irratti namoota 111,000 ol hubamaniiru. Gartuun qorattoota Ameerikaa dhimoota vaayirasichaa Chaayinaafi biyyooti biraarra qorachuun waa'ee dhibee kana irratti hubannoo dabalataa argachuu yaalaa jiru. Namoota hedduu irratti mallattoon dhibee kanaa kan mul'achuu eegalu erga qabamanii guyyaa shan boodadha. Namni guyyaa 12 keessatti mallattoo dhibee kanaa hin agarsiisne kamiyyuu yoomu mallattoo dhibee kanaa irratti mul'achuu dhiisu kan danda'u yoo ta'u dhibee kana garuu nama birratti dabarsuu danda'u. Namootni mallattoo dhibee kanaa qabaatanis dhiisaniis dhibee kana namoota birootti akka hin dabarsineef guyyoota 14f ofiin akka namaarra adda ba'an qorattoonni ni gorsu. Mana Baruumsa Fayyaa Hawaasaa Joohn Hopkiins Biluumbargitti qorataan duraa Piroof Jastin Leslar, argannoon kun gabaasa 181 irratti hundaa'uun tilmaama 'ariifataa' fi gaarii dhibee kanaratti hanga ammaatti qabnudha jedhaniiru. Garuu ammayyuu wa'ee dhibee kanaa waan baayyee baruu qabna jedhu. Qorannoon kun walumaa galatti namoota meeqa irratti mallattoon dhibee kanaa akka mul'atu hin qoranne. Ogeessonni namootni dhibee kanaan qabaman baayyinaan sadarkaa gadaanaa dhibee kanaan hubamu jedhanii amanu. Gariin vayirasichaa qabaatanii mallattoo dhibee kanaa qabaachuu dhiisuu malu. Ta'us garuu dhibeen kun namoota tokko tokko - keessumaa manguddoota dhibee biraan hubamanii jiran yoo qabate hamaa ta'uu danda'a. Dhibee kanarraa of eeguufi ofirraa ittisuuf malli gaariin:	https://www.bbc.com/afaanoromoo/oduu-51813546
health	Koronaavaayiras: Akaakuun vaayirasii haaraa 'addunyaa mara waliin gahuu' mala jedhame	Akaakuun vaayirasii koronaa jalqaa Keentii keessatti argame addunyaarratti isa cimaa ta'uu mala jedhan hooggantuun Sagantaa Qorannoo amala qaccee sanyii UK. Pirofesar Shaaroon Piikook  BBCtti akka himteetti, akaakuun vaayirasii haaraa kun 'biyya keessa tatamsa'aa jira' jira, akkasmuallee 'guutummaa addunyaarratti tattamsa'uuf' jira,' jedhan. Hojiin hordoffii akaakuu vaayirasichaa sirritti adda baasuun ramaduu yoo xinnaate waggoota 10 barbaada jedhan. Akaakuun koronaavaayirasii Keentii keessatti argamae kunis ammaa biyyoota 50 keessatti mul'ateera. Yeroo jalqabaatiif Fulbaana 2020 keessaa kibba-baha Ingilaand keessatti kan argame yoo ta'u, baatiiwwan itti aanan keessatti hariitiin waan tatamsa'aa tureef jecha Amajjii darbee seerri hugguraa marsaa lammaffaan guutuu UKtti labsame. Daarektarri Gamtaa 'Covid-19 Genomics UK', Pirof. Piikoo akkka jedhaniitti, ''ammaatti kan nu miidhaa jira daddarbuu isaatti.'' Tokkicha waa'ee vaayirasicha kan dhukkubbiif sababii ta'uu kana yoo sirriin baratame garuu waa'ee isaa yaadda'uu dhaabuu dandeenya jedhan oggeettiin kun. ''Haata'u malee, waanan kan bara kanaarraa hubadheen, waggoota 10 dhufaniif kanumarra hojjachuu qabna akka ilaalcha kiyyaatti,'' jedhan. Talaalliiwwan amma jiran kan omishaman akaakuu vaayirasii dura tureetiin, garuu ammoo qorattoonni sirriin ta'uu baatulleen talaalliiwwan kunneen akaakuu vaayirasii haaraa kanaafis ni hojjata amantaa jedhu qabu. Pirof. Pikook akka jedhaniitti, talaalliiwwan akka hojiirra oolaniif UK keessatti mirkanaa'an, biyyattii keessatti akaakuu vaayirasii haaraa irratti sirriin hojjetaa jiru. Gamtaa 'Covid-19 Genomics UK' kunis neetworkii qaama fayyaa hawaasaafi laaboraatorii yoo ta'u, wayita ammaattis guyyaatti bu'aawwan qorannoo +ve ta'an kuma 30 qorata. Bu'aan qorannoo kunis tibba Dhaabbanni Fayyaa Addunyaa akaakuu koronaavaayirasii haaraa wallaanuuf biyyoonni talaallii Oksiford/AstraZeneca akka fayyadamaniif yaada kenneetti. Haata'u malee, talaalliin Oksford milkaa'ina inni akaakuu haaraa irratti qaburratti qeequmsi irratti ka'aa jira. Daataa yaalii jalqabaa Afriikaa Kibbaatiitti gaggeefameen, milkaa'inni qorichi kun dargaggoota akaakkuu vaayirasii haaraa kanaan qabamuun dhukkubbii gadaanaafi jidduugalaa irriatti agarsiisee ''ittisa gadaanaadha'' jedhameera. Haata'u malee, Dhaabbata Fayyaa Addunyaatti Daareektarri Talaallii Dr Kaatiriin O'Brien qorannoon Afriikaa Kibbaa kan ''murtoorra hingahamneedha' jechuun, talaalliichi ammalleen akka dhibbee cimaa ittisuu danda'u ''amanamas'' jedhan. Qorattoonni Oksfoord ammallee talaalliin isaanii namoota dhukkubbii cimaa Covid-19 fi wallaansa hospitaalaa barbaadan fayyisuu akka eegu. Haaluma walfakkaatuun, MM Ingilizii Booriis Joonsan torban kana namoonni miliyoona lamaa talaalii Covid fudhachu qaban akka dhaqanii fudhataniif waamicha taasisan. Motummaan UK hanga Guraandhala 15tti talaallii marsaa tokkooffaatiin qofa namoota miliyoona 15 kanneen umuriin isaanii waggaa 70 fi olii, hojjattoota fayyaa fi namoota saaxilamoo ta'aniif kennuuf karoorfatee hojjataa jira. Hanga Kibxata darbeettis namoonni miliyoona 13,058,298 talaallii marsaa tokkooffaa fudhachunsaanii barameera.	https://www.bbc.com/afaanoromoo/oduu-56019132
politics	Gandummaan, gosummaan maali? Gocha akkamiitu hiika badaa kenneef?	Yeroo, haalaa fi bakka adda addaatti namoonniifi jaarmiyaaleen yaadaa fi gochoota tokko tokkoon ''kun gandummaadha'' yoo jedhan ni dhagaahama. Siyaasaa Oromoo keessatti ammoo ilaalcha tokkummaa Oromoo diigu akka ta'etti hubatamee yaaddoo yeroon itti uume jira. Miidiyaaleen hawaasummaas ilaalchaafi gocha ''gandummaadha'' jedhaman yeroo tarkaanfachiisan kaanis waan gandummaadha ittiin jedhan yeroo balaaleffatan mul'achaa jira. Jechi gandummaa jedhu kun hundeen isaa caasseeffama hawaasummaafi bulchiinsaa ganda jedhu akka ta'e ogeeyyiin ni dubbatu. Yunivarsiitii Jimmaatti barsiisaa afoola Oromoofi Hogbarruu kan ta'an Dr Darajjee Fufaa yaada gandummaa kan hubatan ''naannoo tokko ibsuuf ganda warra ebeluu yeroo jedhaniin beekaa'' jechuun ta'uu BBC'tti himan. Gandi wanta qe'ee fi araddaa gidduutti argamu ta'ee, kan bakka wayii adda baasuu jedhu. Oromoo keessa sirna gadaan walqabatee ilaaacha gosaatu jabaatee jira kan jedhan Dr Darajjeen, ''gumaa kan baasu gosa, gaafa dubartiin heerumtu gosatti heerumti jedhama. Ilmi gaafa dhalatus gosaaf dhalate jedhama,'' jechuun ilaalcha gandaa caala kan gosaa bu'uura qabaachuu dubbatu. ''Akka nuti har'a hubannu kana miti gosummaan kun iyyuu baayyee bala'aa kan walitti hidhamedha. Macca keessaa dhaqee Arsii keessaa gosa qabaata, Booranaa dhaqee Macca keessaa gosa isaa argata,'' jedhu. Hiikni badaan gandaaf kenname gandummaa jedhamu bu'urri isaa ilaacha bara bulchiinsa Dargii dhufe ta'ee, dantaa siyaasaaf kan oolfame ta'uu dubbatan hayyuun kun. Hoogganaan Waldaa Maccaafi Tuulamaa Obbo Dirribii Damissee gama saanitiin, ''gandummaa jecha yeroo dhiyoo dhuftee'' kaasuun, gandi garuu akka fokkataafi hin barbaachifnetti ilaalamuu hin qabu jedhu. Qondaalli ABO Obbo Battee Urgeessas yaada Obbo Dirribiifi Dr Darajjeen jedhan kanaan waliigalu. Oromoon durii qabee ijaarsa gosaa hanga sabaatti tartiibaan deemu qaba kan jedhan Obbo Batteen, siyaasni ilaalcha kana dantaa ofiif oolchuun babal'iseera ta'a malee, gandaa qabee ijaaramni hawaasaa wal gargaaruufi waliif dhaabachuu irratti hundaa'e bifa sirriin tureera jedhu. Yaanni gandummaa yeroo dhiyoo keessa kan dhufeedha kan jedhan Obbo Dirribiin, jalqabni dhufaatii isa ''warra Oromoo jibban irraayii'' jedhu. ''Isheen bara ammaa keessa jalqabamte kan gandummaa jedhamtu kun dura warra Oromoo jibbutu, warra Oromoo qoqqooduu barbaadutu wanta kana qopheesse.'' ''Anuma irrayyuu akkan gandaan ilaalu akkan gandaan waa jaaladhu akkan gandaan waa jibbu karaa gorsaas akka doorsisaas dhiibbaan adeemsifamaa turte. Garuu Oromoo ammaan booda gandaafi lagaan qooduun hin danda'mu.'' ''Ijoolleen warra akkasii walgargaarti, walqixxeetti nu hin laalanii, haa jibbinu wanta jedhutu jira.'' Sirna Gadaa keessatti ijaarsa jirutu tokkummaa kana eegee asiin gahe jechuun mammaaksa ''Shanaan Gadaa gaafa rakkoo waliif sunsumman'' jedhu yaadachuun, ''osoo akka namni walqoodu hojii irratti hojjetamaa jirutti, yoona kana lagaa lagaan walitti yaanee wal waraanna ture,'' jedhu. Ilaalchiifi gochi fokkisaan gandaan walqabatee jiru akka hin babal'anne hunduu hojjechuu qaba jedhan Obbo Dirribiin. ''Namni tokko Kamiseedhaa yoo na miidhe ykn inni Booranaa yoo na miidhe, namichi sun akka na miidhu Kamiseen ykn Booranni bakka buufatee hin ergine. Kanaaf namicha sanan komadha malee sababni ani ganda sana ykn laga sana komadhuuf hin jiru,'' jedhu. Ilaalchiifi gochi gandummaadha jedhamee miidiyaalee hawaasaa gubbaattis hawaasa keessattis ka'u dhugumatti yaada badaa dhamoo hanqina hubannoorraa ka'a gaaffiin jedhu ni ka'a. ''Oromoon seera Gadaa keessattuu ijaarama abbaa ollaa ykn abbaa Gadaa, isatti aanee abbaa areeraa, isatti aanee abbaa dheedaa, isatti aanee abbaa gabalaa ykn abbaa Gooroo achii booda sadarkaa Gadaa gahama. Kanaaf Gandi ija fokkisaadhaan ilaalamuu hin qabu,'' jedhu. ''Yaada Gandaa (Gandummaa) kan ati hammeessuu dandeessu fakkeenyaaf dorgommii hojiirratti qabxii gaarii fiddee ganda ati irraa dhufte ilaalee yoo si bira dabarse isheen kun gandummaadha ykn ammoo yaanni ani dubbadhu fokkisaa ta'ee sababa nama gandakoo taateef qofa gara koo yoo dubbatte kunis fokkisaadha dhugaa jallisa jedhu Obbo Dirribiin.'' Gumaa walirraa baasuun, buusaa gonofaa walii kennuun, walgargaaruun gandummaadha jedhanii akka hin amanne dubbatu Dr. Darajjeen. ''Namni tokko ganda isaattti mana barnootaa yoo ijaare, rakkoo hawaasa naannoo isaa yoo fure, gandummaa hin jedhamuu kan gandummaa jedhamu yeroon ani ganda koo gargaru yoo danqaa natti taatedha,'' jedhu Obbo Dirribiin. Namni hunduu bakka sirriitti beeku, maatiifi ollaa beeku irraa gargaarsa eegala jechuunis yaada isaanii kana cimsu. Garuu ammoo gargaarsa ykn faayidaa ganda tokkoof atattamatti barbaachisaa ta'e aangoo fi loogiin ganda ofiif oolchuun ''gandummaa badaa'' akka ta'e hubachiisu. Obbo Batteenis yaada kanaan waliigalu. Agarsiistuuwwan ilaalchota kanaa yeroo ibsanis, ''yaada fi gocha nama faallaa kaayyoo waluu adeemsisu sababa nama ganda kee ta'eef qofa ni deeggarta yaada isaa ni fudhatta yoo ta'e ilaalchi kun gandummaa ta'a,'' jedhu. Ijaarama waloo tokko keessatti aangoof, faayidaafi sababoota kaaniifis jecha murna xiqqaa namoota ganda tokkorraa dhufaniin ijaarunis agarsiistuu ilaachaa fi gocha gandummaa ta'uu dubbatan. ''Gandan beekutti keellaa fayyaa, mana barnootaafi kaanis yoon godhe fakkeenya gaarii ta'aan jira waan ta'eef kun gandummaa miti akkanitti warri yaadan dogoggoraniiru,'' jedhu Obbo Dirribiin Hojiin akkasitti eegalamu walitti dhufee biyya gargaara jedhu. Oromoon walloo osoo rakkoo mataa ofii qabuu Harargeetti warra naannoo Somaaleerraa buqqa'e gargaaruu akka fakkeenyaatti kaasuun sabani Oromoo ilaalcha kana bira darbaa jiraachuu dubbatu. ''Nama dhugaa hin dubbanneefi dhugaa Oromoo jallisu sababa ganda keessan ta'eef garasaa hin goriinaa, karaa dhugaarra hin jirtuu jechuun deebisuu baruu qabna'' jechuun gorsa dabarsan. Miidiyaan namoonni yaada fedhan itti qoodan baayyachuun walqabatees namoonni yaada waliif yoo kennan afaan tolanii jibbaafi mufii fageessaa akka walitti dubbatanis dhaaman. Yaannifi ilaalchi gandummaa kun Oromoo keessa qofa osoo hin taane saboota kaan keessattis ni mul'ata. Biyyoota addunyaa akka Jarman fa'i keessatti dubbiin gandummaa fi lagaan qooduu turee kan jedhan Obbo Dirribiin, Afaan tokko osoo dubbatanii tokkummaa ijaaruuf waraanatti galuun isaan barbaachisee ture jedhu. Ilaachaafi gocha ''gandummaan'' kannaan yeroo tokko tokko namoonni akkaan  miidhaman jira kan jedhan Dr. Darajjeen, garuu ammoo ''baadiyyaa dhaqxee yoo gaafatte gandummaa kana dhagaheeyyuu hin beeku ta'a. Jaarrooleen  maalinni gandummaan siin jedhu,'' jechuun ilaalchi kun bu'ura waan hin qabneef hedduu akka hin yaachiifne ibsu. Obbo Batteenis ilaalchi kun ifatti balaaleffatamaa waan jiruuf rakkoo guddaa miti jedhamus, ''keessa keessa irratti haasa'ama, ni gumgumama,'' jedhu. Obbo Dirriibiin ammoo ilaalchii fi gochi saba Oromoo ganda gandaan qooduun ilaaluu fi fayyaduu ykn miidhuuf yaaluun yeroo dhiyoo keessa bal'achaa dhufuu, dubbatu. Garuu ammoo Oromoon amma gosarra darbee biyya saba ijaarurra gaheera, ilaalchi gandummaa kana biras darbeera jedhu. Ilaalchi kun guddatee rakkoo sabaa guddaa kanaa ta'uu isaan dura ''Oromoon bilchinaan waa hubatee, dubbachuu danda'ee maaliif kun akka barbaachise gaafachuu danda'ee jennaan yaaddessaa miti. Faayidaa yerootiif dhimma itti bahuun kun garuu gaarii miti,'' jedhu Dr Darajjeen. Haala amma jiruun ilaalchi gandummaafi gosummaa saba Oromoo keessa jaarmiyaalee keessa jira jechuun hunduu ilaalchaafi gocha isaa dhaabatee ilaaluu akka qabu gorsu Obbo Batteen. Dr Darajjeefi Obbo Dirribiin ilaalchi gandummaa kan bifa amma qabu kana kan qabate keessumaa bara Dargiirraa eegalee sababa siyaasaan akka ta'e amanu. ''Yaanni gandaa kun gosaa gadi ta'ee keessumaa babal'atee kan ka'e erga Dargiin qabalee ijaaruu eegaleeti as malee Oromoo keessa wanta baayyee ture miti,'' jedhu Dr Darajjeen. Obbo Dirribiin Namoonni siyaasaa bulchiinsaafi siyaasa isaaniif akka tolutti ilaalcha gandummaa uummata keessatti facaasaa turan jedhu. ''Ilaalchi gandummaa kun warra tokkummaa keenya jibbuun namni itti ramadamee, bajanni ramadamee fi namootuma kana hojjetantu jira.'' Ilaalchi kun Itoophiyaa keessatti qofa osoo hin taane biyyoota addunyaa kaan keessattis bara durii kaasee siyaasaan walqabatee akka jiru dubbataniiru. Qondaala Adda Bilisummaa Oromoo kan ta'an Obbo Battee Urgeessaa dhimma kana ilaalchisee yaada kennaniin, ilaachi gandummaa fi gosummaa qajeeltoowwan dhaabbilee siyaasaa keessatti akka danqaalee ijoo qabsoo isaanii tarreeffaman keessa akka jiran dubbatan. Dhaaba isaanii keessattillee ''amaloota farra warraaqsaa'' jedhamanii akka adda bahan himu. Warraaqsi saba tokko saba sana tokkomsee ijaaruun kan eegalu waan ta'eef ilaalchi akka gandummaafi gosummaa farra warraaqsaati akka jedhamu dubbatu. ''Waan guddicha akka sabaatti galmaan gahuuf qabanne irraa gadi bu'ee namni yeroo qe'ee qe'eesaarratti yoo xiyyeefatu ykn sanaaf dursa yoo kennu jechuudha.'' Jaalala gandaafi gosa keenyaaf qabnu agarsiisuu hin qabnu jechuu osoo hin taane, jaalalli kun kaayyoo waloo akka sabaatti jiru haala hin miineen ta'uu qaba jedhu. Seenaa qabsoo ABO keessatti lagaafi amantaan walqooduun lubbuu isaanii oolchuu wayita danda'anitti qabsaa'oonni jalqabaa dhaabichaa lagaafi amantaan gargar hin baanu jechuun tokkummaa isaanii eegaanii waliin wareegamuu seenaa Shinnigaa yaadatu Obbo Batteen. Gochaan sun sadarkaa tokkummaan Oromoo itti itituu qabuuf fakkeenya akka ta'es kaasu.	https://www.bbc.com/afaanoromoo/articles/cv27klz9ge1o
sports	EBC'n taphoota hin hayyamamneef waan dabarseef adabbiin cimaa isa eeggata jedhe FIFAn	"Korporeeshiniin Birodkaastingii Itoophiyaa (EBC) taphoota Waancaa Addunyaa Kaataaritti gaggeeffaman keessaa taphoota kallattiin akka dabarsu hayyamameefin alatti dabarsuu isaatiin adabbiin cimaan akka isa eeggatu FIFA'n ibse. Taphoota Waancaa Addunyaa hundumaa EBCn akka dabarsu ibsaa turuun isaa ni yaadatama. Dubbi himaan FIFA BBC'tti akka himanitti televizhiiniin Itoophiyaa taphoota akka agarsiisuf hayyamameef taphoota muraasa ta'ee osoo jiruu walii galtee kanaan ala taphoota biroos dabarseera. Kunis EBC'n taphoota hayyamameefin alatti taphoota dabalataa dabarsuun isaa walii galtee FIFA wajjiin seene kan cabse ta'uu himan. Dhimma akeekkachiisaa fi adabbii Waldaan Kubbaa Miilaa Addunyaa (FIFA) jedhe irratti miidiyaan biyyaalessaa hanga ammaa homaa hin dubbanne. Kanarraa ka'uunis FIFAn walii galtee EBC waliin qabu adda kutuu isaa ibsuun dhaabbata EBC irratti tarkaanfii cimaa fudhachuuf qophaa'aa akka ta'e dubbatan. Waldaan Kubbaa Miilaa Addunyaa (FIFAn) tarkaanfin inni EBC irratti nan fudhadha jedhe maal akka ta'e hin ibsine. FIFAn dhaabbata EBC waliin walii galteen inni qabu adda cituu isaatiin taphoota Waancaa Addunyaa akka dabarsuuf hin hayyamamneef. FIFAn kana haa jedhu malee EBC taphoota tokko tokko dabarsaa akka jiru ni beekama. Dhaabbatichi BBCtti akka himetti dorgommii Kubbaa Miilaa Addunyaa dabarsuudhaaf buufataalee televizhiinii waliin walii galtee tolfachuun hayyama kan kenne yoo ta'u walii galtee kanaan alatti taphoota dabarsuun dhorkaadha. Hayyama ifa ta'e osoo hin qabaatin, ""Bifa tamsaasaa kamiinuu karaa televizhiiniis ta'ee dijitaalaa"" kan dhiyaatu hordofuun tarkaanfii akka irratti fudhatan qondaalli FIFA ibsan. Kuni akka hin mudanneef FIFAn maallaqa guddaas baasee guutummaa addunyaatti hordoffii kan taasisuun dabalatatti miidiyaalee dijitaalaa fi hawaasaa wajjiinis ni hojjata. Wal morkiin Waancaa Addunyaa FIFA Kataar qopheessite adeemsifamaa jira."	https://www.bbc.com/afaanoromoo/articles/crg2rxg63l4o
sports	Sadiyoo Maaneen yeroo boqonnaa isaatti maal akka hojjetu beektuu?	Taphataa beekamaa duraanii Liiverpuul kan amma Bayern Munikiif mallatteesse Sadiyoo Maaneen akka taphattoota beekamoo kaanii nama maallaqaa fi yeroo isaa bashannanaa fi konkolaattota qaalii bituun fixu miti. Maatii harka qalleeyyii irraa dhalachuun kubbaa miilaan ammoo adunyaa irratti beekmatii kan gonfate Maaneen amantaa isaatiinis nama fakkeenyummaa guddaa qabudha. Yeroo boqonnaa isaatti yeroo hedduu mana fincaanii masjiida keessaa qulqulleessuun dabarsa. Gahumsi Maaneen qabu dirree keessatti qofa osoo hin taane dirreen alas jireenya hawaasummaa isaatiini. Bara 2018, tapha Liiverpuul 2 fi 1’n Leester Siitii mo’ate irratti galchii lakkoofsisee sa’a muraasa booda ammoo osoo masjiida keessaa mana fincaanii qulqulleessuu mul’ate. Kunis biyya isaatti imaluuni. Maaneen biyya isaa baadiyyaa Senegaal keessatti manneen barnootaa, hospitaalotaa fi masjiida uummata isaaf hojjechuun beekama. Yeroo weerarri koroonaavaayirasii adunyaa raase bara 2020 keessa Maaneen mootummaa biyya isaaf deeggarsa akka tahuuf paawondii 41,000 gumaache. Kunis ittisa weerarichaaf akka ooluuf ture. Ijaarsa hospitaalaa ganda dhaloota isaa Baambaalii jedhamtu magaala guddoo biyyattii Daakar irraa km 400 fagaattuuf ammoo doolaara 693,000 gumaachee ture. Sanaan dura gandi sun hospitaala homaa hin qabdu ture. Pirezidaantii biyyattii Maakii Saal waliin dubbachuunis hospitaalichi kutaa kunuunsa haadholii, ilkaanii fi kutaa gorsa fayyaa addatti akka qabaatu godhan. Sadiyoo Maaneen akka taphattoota maqaa guddaa qaban kaanii konkolaataa qaalii qabachuun hin beekamu. Uummatnikoo osoo beela’uu maallaqa akkasii baasuu hin qabu. Nmani osoo hin nyatiin bulu waan jiruuf isaan sooruun qaba jechuun yeroo hedduu dubbate. Maaneen taphataa jaallatamaa bara kana Liiverpuul keessatti gahumsa guddaa agarsiisuun osoo hin eegamiin ammoo kilabicha keessaa bahaa jiraachuu isaa ifoomsedha. Maaneen Saawozhampitan irraa Liiverpuul erga galee taphoota 269 irratti hiriiree taphachuun galchii 120 ol lakkoofsiseera. Maaneen Liiverpuul keessaa haa bahuyyuu malee yeroo hundaa deeggaraa Liiverpuul tahee akka itti fufu ibseera. Baayern Munik taphaticha paawondii miliyoona 34’n mallatteessise.	https://www.bbc.com/afaanoromoo/articles/c2env95v49yo
health	Maanguddoon ganna 90 gosa Covid-19 lamaan al takkaatti qabamuun du'an	Yeroo tokkotti gosa Covid-19 lamaan qabamuun akka danda’amu ogeessotni akeekkachisan. Kunis erga dubartiin ganna 90 gosa covid Alfaa fi Beetaa jedhaman UK fi Afrikaa Kibbaa keessatti argamaniin qabamuun lubbuun isaanii darbe arguu isaanii booda. Maanguddoon Bitootessa 2021’tti Beeljiyeem keessatti lubbuun isaanii darbe kun talaallii hin fudhanne ture. Ogeessotni fayyaa vaayirasii kunneen nama adda addaa lama irraa itti darbe jedhanii shakku. Haala kanaan yeroo vaayirasichi nama qabatu kun jalqaba ragaan beekamu ta’us, bakka muraasatti gosa vaayirasichaa lamaan qabamuun mul’achaa jiru. Dhimmi fayyaa dubartii kanaa Kongirasii Maaykiroobaayolojii fi Dhibeewwan daddarbanii Awurooppaa bara kanaa irratti mari’atama. Amajjii 2021 irratti, saayintistoonni Biraazil namootni lama al takkaatti gosa koronaavaayirasii lamaan qabamuu gabaasanii turani, gosti inni tokko kan 'Gamma' jedhamu ta’uu isaa yaaddoo uumeera. Qorattoonni Poorchugaal ammoo dargaggoon ganna 17 utuu gosa Covid-19 tokkoon qabamee wal’aanamuu gosa kan biraa lammaffaan qabamuu isaa himaniiru. Dubartiin ganna 90 gosa “vaayirasichaa yaddeessoo” ta’an lamaan qabamte -gosa vaayirasichaa haraa yaaddessaa ogeessootni hordofaa jiran -mallaattoo muraasni erga irratti mul’atee booda wal’aansaaf hospitaala seentee, boodarra garuu rakkoo hargansuu hamaan irratti mul’ateera. Samuudni yeroo isheen hospitaala seentetti fudhatame, akka isheen Covid-19 gosa vaayirasichaa lamaan Alfaa fi Beetaa jedhamuun al takkatti akka qabamte adda baaseera. Hospitaala Aalst, Beljiyeemitti qorattuu hoggantuu kan taate Dr Aan Vankeerbergen, “yeroo kanatti gosti vaayirasichaa lamaan kun Beeljiyeem keessa tatamsa’aa jiru, kanaaf vaayirasiin lamaan kun dubartiin kana kan qabate nama adda addaa lamarraa ta’uu mala,” jetti. Ta’us garuu akkamiin akka isheen vaayirasichaan qabamte hin beeknu jetti. “Dubartii qofaa jiraattu turte, ta’us gargaartoota yeroo yerootti ishee gargaaruuf bira deeman qabdi turte.” “Du’a dubartii kanaa kan arifachiise gosa vaayirasichaa lamaan qabamuu isheedha jechuun ni cima.” “Vaayirasootni yeroo hedduu akka baayyachaa deemaniin of gegeeddaraa deemu. Kun ammoo gosa haaraa uuma. Covid-19 jijjiirama ijoo isa gargaaruu danda’an taasiseera – fakkeenyaaf haala itti baayyatu dabaluun ykn dandeetti dhibee of irraa ittisuu qaamaa keenyaa ykn talaallii tokko tokko jalaa akka itti miliqu geeddarateera. Gosootni yaaddoo uumaa jiran kan gosa yaaddoo jedhamuun beekaman, saayintistootaan dhiyeenyatti qoratamaa jiru. Fakkeenyaaf UK keessatti gosti vaayirasichaa baayyee tatamsa’aa jiru isa Deltaa jedhamudha. Ogeeyyiin talaalliiwwan amma jiran vaayirasicha ittisuu danda’u jedhanii amanu. Saayintistoonni talaallii haaraa gosotaa vayirasichaa haaraa ittisuu danda’an uumaa jiru. Yunivarsitii Warwiikitti ogeessi qorannoo vaayirasii Piroofeesar Loowreensi Yaang, “Gosa vaayirasichaa yaaddessoo lama nama tokko keessatti argachuun waan nama ajaa’ibu miti- kun nama vaayirasii kunneen qabu tokkorraa ykn nama adda addaa irraa kan itti darbee ta’uu danda’a,” jedha. Vaayirasichi akkanaan nama qabuun isaan bu’aa talaalichaa balleessa yoo ta’e ykn haala tatamsa’ina Covid-19 hammeessa isa jedhu irratti qorannoon dabalataa taasifamuu qaba jedha.	https://www.bbc.com/afaanoromoo/oduu-57794544
entertainment	Aadaa Oromoo: 'Qanafni kabajaafi gaachana dubartiiti'	"Oromoota Sikkoofi Mandoo biratti dubartiin deesse mallattoo ittiin dubartoota kaanirraa adda ishee baasu qabdi. Meeshaa aadaa Qanafa jedhamu adda irratti hidhatti. Qanafni kun kabajaafi gaachana dubartiidha jedhu hayyoonni aadaa. Qanafni maali? Godina Arsii Lixaa aanaa Shaashamannee kan jiraatan Aadde Girjaa Aannootaa Qanafni meeshaa aadaa kabajni dubartii ittiin mul’ifamudha jedhan. “Qanafaan muka hindheessaa yookan mi’eessaa irraayi kan hojjetamu. Qanafaan kuni mallattoo dubartii deessuuti. Calleedhaan faayaniiti gogaa qal’aadhaan addarratti kan hidhatani,” jedhan. Qanafaan kuni kan hidhatamus dubartiin deesse guyyaa shan yookan jahaffaatti erga qaama dhiqatteen boodadha, akka Aadde Girjaan jedhanitti. “Kan dhalate suni dhiira yookan durba yoo ta’e guyyaan itti qaama dhiqatan (Wobaqaa) garaagarummaa waan qabaachuu danda’uuf, guyyaan itti Qanafa hidhatanis garaagarummaa qaba. Guyyaa shanaffaa yookan jahaffaadhaa hanga baatii shanii yookan jahaatti hidhatti,” jedhu. Dubartii deessuun Qanafaa hidhatte mirgootaafi kabajaawwan dabalataa qabdi kan jedhan ammoo maanguddoo aanaa Kofalee Obbo Gabramadin Guyyeeti. “Deessuun Qanafaa kanaan kabajamti gaafa godaansa Gadaa wayyoomni yoo himamulleen dubartiin Qanafaa qabdu kabajaa guddaa argatti. Dubartiin Qanafaa qabdu hin arrabsamtu, manattis alattis hin rukutamtu,” jedhan. Kana malees, lafa gabaatti, bakka bishaan waraabanitti, bakka midhaan daakkataniifi iddoo dabareedhaan tajaajilaman kamittuu dubartiin Qanafa hidhatte dursa argatti malee hin hiriirtu jedhan. Abbaan manaa yoo haadha manaasaa kan Qanafa hidhatte reebemmoo adabbii akka qabus himu. “Abbaan warraa yoo dubartii Qanafa qabdu rukute dubartoonni Siinqee qabatanii birmataniifii abbaa manaa sanatti ililchu. Badii raawwate kanaaf dallansuu isaanii ibsu. Abbaan manaas waan balleesse kanaaf horii yookan hoolaa qalee dhiifama gaafata,” jedhan. Siinqeen ulee laaftuu durbi Oromoo guyyaa cidhashee akka kennaatti fudhattu. Durba heerumtu sana aangoo, mirga, haqaafi wal-qixxummaa ishee ittiin kabachiiftu gonfachiifti Siinqeen. Abbaan warraa yoo ishee dhaanee, ililchaa Siiqqeeshee qabattee gadi baati. Dubartoonni ollaas Siiqqee isaanii qabachuun ililleesheef dirmatu. Hamma rakkoonshee karaa manguddoon fala argattutti manatti hin deebitu.  Siiqqeen aangoo hawaasa biroollee dubartiidhaaf kenniti jedhu warri aadaa irratti qoratan. Kanaaf dubartiin Qanafa hidhattee jirtu tokko kabajaafi bakka isheef malu mallattoo ittiin argattu waan ta'eef, kun cabee jennaan ammoo aadaa Siinqeedhaan qajeelaaf jechuudha. Deessuun Qanafaa qabdu kun yoo mana namaalleen deemte addatti waan kabajamtuuf dhadhaa dibamtee aannan dhugdeeti kan galuu qabdu jedhan. Dubartiin deessee Qanafa hidhatte kun hanga ji’a jaha guuttee Qanafa kana hikkattutti abbaa warraa ishee waliin qunnamtii saalaa hin gootus jedhan Obbo Gabramadihin. Ji’a jahaan booda erga yeroon Qanafaa hidhatan xumuramees Qanafaan kuni ni olkaa’ama. “Qanafaa kana hin gatan. Dhadhaa dibanii coonessanii fannisanii olkaa’u,” jedhan. Akka Aadde Girjaan jedhanitti ammoo Qanfaan dhaalaanis ijoollee ofiitiif ni darabsu. “Qanafaa kana namni dhala dhaabe ni olkaa’a. Yeroo mucaan kiyya fuudhee daa’ima godhatun haadha manaa isaatti hidha,” jechuun akka aadaan qanafaa kun darbu ibsu. Osoo sirni dimokiraasii amma addunyaan dubbatu kun hin jalqabiin dura Oromoon durirraa kaasee aadaa Gadaa isaa keessatti mirgiifi fedhiin dubartootaa umuriifi haala gara garaa keessa jiran ittiin eegamuuf tolfatee qaba. Barreessaa kitaabaa qorannoo 'Saddoo Gadaa' jedhu kan barreessan Gargaaraa Piroofeesaraa Muluqan Kaasahun  dhimmoota akka fuudhaa, dubrummaa, dhaalaafi kanneen biroo irratti seerota ammayyaa waliin adda addummaa qabaatanillee seeronni Gadaa keessatti dhimmi dubartii ilaalan  garri caalu mirga dubartootaa kan kabachiisan  jedhu. ""Kun Oromoon osoo sirni dimikiraasii ammayyaa hin dhufin irraa kaasee hangam akka mirga dubartootaaf xiyyeefannoo kennaa dhufe kan mul'isuudha,""  jedhan."	https://www.bbc.com/afaanoromoo/oduu-56740208
entertainment	Wadaajii, Sirbaa fi Gombisa Fardaa - Qabiyyeewwan aadaa Ayyaana Cuuphaa	"Ayyaanni Cuuphamuu Iyyasus Kiristoos yaadachuun waggaa waggaan kabajamu, Ayyaanni Cuuphaa qabiyyee amantaan cinatti taateewwan aadaa garaagaraa raawwachuun kabajama. Qabiyyee aadaa Aayyaana Cuuphaa ilaalchisuun kan haasofsiisne Godina Shawaa Kaabaa Waajjira Aadaa fi Tuurizimii aanaa Giraar Jaarsootti dursaa garee tuurizimii kan ta’an Obbo Birhaanuu Isheetuu ayyaanichi taateewwan amantaa cinaatti taateewwan aadaa kan itti calaqqifaman ta’uu himu. Abbaan Gadaa Tulluu Salaale Kabbadaa Bayyanaa “Ximqatni (cuuphaan) waan guddaadha. Bareedanii taabota deemuutu jira. Taabota sana yeroo deeman ni ragadu, wal kaadhimatu” jedhan. Qophiin ayyaana Cuuphaa dursee akka eegalu kan himan Obbo Birhaanuu Isheetuu, kunneen maallaqa qaban uffata haaraa bitachuun kan hin qabnemmoo uffata qaban miiccachuun akkasumas laga dhiqannaa deemun qaama isaanii dhiqachuun ayyaanichaaf akka qophaa’an himu. “Dargaggeessi ulee/shimalafi shaashii wadaajii ykn qabdoo isaarraa fuudhe qabatee, goofareesaa filatee deema. Shamarreenis shurrubbaa adda-jalee jedhamu dhahattee babbareeddee shaashii yookin naxalaa qabdu qabattee deemti” jedhan. Kana malees shamarran wadaajii isaaniitif karameellaa qabatanii deemunis baramaa ta’uu himu. Guyyaa ayyaana Cuuphaa sirni amantaa xummuramee taabotni dirree bule gara bataskaanaatti yeroo deebi’u dargaggootnifi shamarran garee gareedhaan ta’uun sirboota aadaa sirbu. “Dargaggootni sirba aadaa kaawoo jedhamu yeroo tapahatan, shamarran immoo gosa sirba aadaa Shoboxee jedhamu taphatu” jedhan Obbo Birhaanuun. “Boodarra dhiirotni Kaawoo dhiisanii gara shamarraniitti makamuun ragaduu jalqabu. Ragada sana keessatti inni fi isheen gamanaaf gamasitti wal ilaaluun walitti ragadu."" ""Sana booda galgaltuu yemmuu xummuranii galan iddoo maanguddootni hin jirre nama safeeffachuun iddoo akka bosonaa jala taa’uun wal dhungatu” jechuunis Obbo Birhaanuu Isheetuu himu. Dargaggeessifi shamarri wadaajii walii ta’an dhungoodhaan jaalala walii ibsatu. Guyyaa ayyaana Cuuphaa erga waliin turanii boodas guyyaa biraatti wal arguuf wal beellamu. “Guyyaa biraatti beellama akka qabduuf shaashii irraa fudhata. Guyyaa inni itti beellame sanatti isheenillee hin diddu. Guyyaa beellamaa karameellaa yookin shittoo/urgooftuu fiddeefii dhufti. Sana boodas isa dhungattee shaashii ishee fudhattee galti” jedhu Obbo Birhaanuun. Walitti dhufeenyi wadaajii/qabdoo kun daangaa kan qabu ta’uu kan himan Obbo Birhaanuun “wadaajiin kun qabdoo yookin dhungoodha malee waan biraa keessa waan galan miti. Aadaadha, duudhaadha, dhungoodha, wal hammatu, wal dhungatu. Kanaaf wanta biraa keessa waan galan miti,” jedhan. Gama biraatin waliti dhufeenyi jaalalleewwan wadaajii walii ta’anii gara gaa’elaatti ce’uus dhiisus ni danda’a. “Namni tokko wadaajii qabatee namni biraan jalaa kadhachuu/fuudhuu danda’a. Innis akkasuma kan namni biraa wadaajii qabate fuudhuu ni danda’a. Kanaaf walitti dhufeenyichi dhaabbataa miti."" ""Dargaggeessi wadaajiisaa fuudhuuf haalli mijachuufi dhiisuu danda’a. Kanaaf kan haalli mijateeftu fuudha” jechuun Obbo Birhaanuun ibsu. Kana malees dargaggeessi tokko shamarri inni wadaajii/qabdoo qabatee ture wayita heerumtutti wantoota akka shaashii, saamunaa, kophee fi kunneen biroo akka bituuf himu. Wadaajii yookin qabdoon aadaa bara dheeraa ammallee haalaan baratamaa ta’uusaa Obbo Birhaanuun dubbatu. Ayyaanni Cuuphaa ayyaana waggaa waggaan hawwiidhaan eeggamu ta’uu kan himan Obbo Birhaanuu Isheetuu, qophiin fardaa dursee akka eegalamu dubbatu. ""Dargaggootni faradoo isaanii waqtii gannaarraa eegalee haalaan sooruun qopheessuu eegalu"" jedhu. Guyyaa ayyaana cuuphaa ganamaan abbootiin fardaa farda fe'atanii taabota bakkee bule itti marsanii dabaaluun gara bataskaanaa galchu. Taabotni bataskaana erga galee booda dirree naannawa jirutti bahuun gombisa taphatu. Gombisni ykn kaachisni fardaa bifa wal dorgommiis kan qabu yoo ta'u, yoo xiqqaate fardeen lama kan ari'uu fi kan baqatu jidduutti taphatama. Fardi collee wayita baqatu kan fiigee jalaa bahu, wayita ari'u ammoo kan fiigee dhaqqabu ni injifata. Kanneen gombisa fardaa taphatan wayita wal ari'anii wal dhaqqaban ulee qal'oo soqamee tolfame walitti darbatu, kan baqatu ol ka'ee ofirraa qolata. Gombisni fardaa guyyaa ayyaana cuuphaa qofa osoo hin taane ayyaanawwan akka Masqalaa fi Qilles ni taphatama. Kana malees ayyaanni cuuphaa ayyaana umurii fi saalaan daangeeffame kabajamu osoo hin taanee kan namni marti kabaju ta’uu dubbatan. “Ayyaanni Cuuphaa kan dargaggeessaaf dargaggeettii qofaa miti. Kan hundaati. Namni mana oolu hin jiru. Horiinillee mooraa galanii oolu. Maanguddoonni taabota erga galchanii booda manatti deebi’anii horii yaasu” jedhan."	https://www.bbc.com/afaanoromoo/oduu-55709411
health	"Koronaavaayiras: ""Sodaafi shakkii uummamef dhiifama gaafanna,"" Obbo Awwaluu Abdii"	"Yeroo dhibeen koronaavaayirasii addunyaa muddama keessa galche babal'atetti walgahiiwwan taa'amaniin 'sodaafi shakkii' hawaasa keessa uumameen Paartiin Badhaadhinaa dhiifama gaafate. Tibbana tatamsa'ina dhukkuba kanaa bu'uura godhachuun baay'atanii walitti qabamuun dhorkamus miseensonni Paartii Badhaadhinaa garuu bakkeewwan gara garaatti walgahii taa'a akka jiran gabaasaaleen ni mul'isu. Leenjin hooggansa sadarkaa gadi aanaa Paartii Badhaadhinaa tibba kana kutaalee biyyattii garaagaraatti adeemsifamaa jiru dhibee Koronaavaayirasiin walqabatee kutaalee hawaasafi ogeeyyii fayyaa biratti sodaafi yaaddoo uumera. Maddi sodaafi yaaddoo kanaa immoo 'namootni lakkoofsaan hedduu ta'an iddoo tokkotti walitti qabamuun leenji'aa jiru. Kun immoo tattamsa'ina dhibee Koronaavaayirasiif haala mijataa uuma' kan jedhudha. Magaala Holotaatti tumsa ittisa dhibee Koronaavaayirasiif taasifamu qindeessaa kan jiran Obbo Balaay Kumsaa namootni gandoota Aanaa Walmaraa irraa walitti dhufaniifi dhibbaan lakka'aman galma tokko keessatti walitti qabamuusaani himan. ""Walgahichumti akka adeemsifamu nutti hin himamne"" kan jedhan Obbo Balaay sodaa qaban hooggansa magaalichaa fi Biiroo Eegumsa Fayyaa Oromiyaatti gabaasanis tarkaanfin fudhatame akka hin jirre himan. Godina Harargeetti jiraataan Aanaa Dadar maqaan isaanii akka eeramu hin barbaadnes baay'atanii walitti qabamuun miseensota dhaabichaa yaaddoo itti uumuu BBC'tti himan. Dubbi himaa Paartii Badhaadhinaa kan ta'an Obbo Awwaluu Abdii leenjichi jijjiirama biyyattii keessa jiru ilaalchisuun sadarkaa irra jiru fi rakkoolee mudatan akkasumas furmaata isaanii irratti xiyyeeffatamee adeemsifamaa akka jiru BBCti himan. Leenjichi ""leenjii dandeettii raawwachiisummaa hooggansaa bifa idileetin waggaa waggaan kennamudha"" kan jedhan Obbo Awwaluu Abdi ""walgahiin kun karaa baay'ina qabun akka hin gaggeeffamne dhorkineerra. Walgahiin xixiqqaas sadarkaa istaandaardii taa'en namni meetira tokko hanga lamaa walirraa fagaatee akka taa'u kallattin bu'ee hojjetamaa jira"" jechuun dubbatan. Haa ta'u malee, iddoowwan tokko tokkotti rakkoon mudatee tarkaanfiin fudhatamuu fi akka sirreeffamu taasisuu isaa himan. Dabalataan, gaggeesitootni leenjii fudhachaa jiran kun gara hawaasaatti deebi'uun tumsa ittisa dhibee kanaaf taasifamu irratti akka gumaachanif Ministeera Fayyaa fi ogeeyyii fayyaa walin ta'un leenjichi kennamaa akka jiru himan. Haa ta'u malee, ogeeyyiin fayyaa BBCn haasofsiise heddumina namootaa irraa ka'un hubannoo kennufillee rakkaneerra jedhan. Ogeessi fayyaa magaala Holotaa Obbo Balaay Kumsaa dhimma hubannoo Koronaavaayirasii leenjitootaaf kennamu yeroo himan ""ummata hagas mara baayy'atu keessa hin dhufnu jennee deebisne"" jedhan. Iddoowwan rakkoon itti mul'atu hawaasni gabaasa yoo godheef dhaabni isaanii tarkaanfii fudhachuf qophii akka ta'e  ta'e kan himan Dubbi Himaan Paartii Badhaadhinaa Obbo Awwaluu Abdi ""vaayirasichi akka hin babal'anne paartiin keenya xiyyeeffannoon hojjechaa jira. ''Haa ta'u malee, namootni tokko tokko ajandaa siyaasaa gochuuf hojjetaa jiru. Sodaa fi shakkii uumamef garuu dhiifama gaafanna"" jedhan. Sababa dhukkuba kanaan magaalaaleen addunyaa onaa jiru. Namoonnis manaa akka hin baane taasifamaa jira. Biyyoota Afrikaa keessaas Ruwaandaafi Afrikaan Kibbaa balbala biyyaa cufachuuf ajaja dabarsaniiru. Itoophiyaan daangaa cufu, manneen barnootaa cufuu, hojjeettoonni mootummaa manaa akka hojjetan taasisuu dabalatee murteewwan garaa garaa dabarsiteetti. Akka Ministeerri Fayyaa Itoophiyaa kaleessa ibsetti Itoophiyaa keessatti namoonni 12 dhukkuba kanaan qabamaniiru. Akka addunyaatti immoo 420,000 ol kan ta'an dhukkuba sadarkaa weeraraatti guddateen kan qabaman yoo ta'u 19,000'tti kan siqan ammoo lubbuu dhabaniiru."	https://www.bbc.com/afaanoromoo/oduu-52030646
entertainment	Aadaafi Seenaa Oromoo: Orooroon yoomiifi eenyuun qabatama, fardiifi gaachannihoo?	"Torbee Darbe Giifti-duree Zinnaash Taayyaachoo yeroo ijaarsa mana barumsaatiif naannawa Ambootti dhakaa bu'uuraa kaa'an  hawaasni naannoo gaachanaafi farda badhaafaman argatan qabatanii mul'atanii ture. Dhimma dubartiidhaaf fardi, gaachanniifi eeeboon ni badhaafamaafi hin badhaafamu jedhan gidduuttis namoonni miidiyaa hawaasummaa irratti gara lamaaniin yaadota mormiifi deeggarsaa barreessaa turan. Maanguddoon magaala Amboorraa dubbisne Obbo Mararaa Faanaa, fardi, gaachanniifi eeboon hidhannoo waraanaa Oromoonni bara dheeraaf itti fayyadamaa turanii jedhu. ""Gaachanniifi eeboon mallattoo moo'ichaati. Abbuma arganiif osoo hin taane gootaaf kennama. Gaachanni manuma nama hundaattis hin argamu. Amma amma namuma hundatu baatee deemuu jalqabe. Kennaas yoo ta'e nama jaalataniif kennama, "" jedhan. Fardi, gaachanniifi eeboon kennaa gootummaa dhiirotaaf kennamudhas jedhan Obbo Mararaan. Ta'us gootummaan dhiirota qofatti kan daanga'e waan hin taaneef baramuu baatus yeroon dubartootaaf kennamu jiraachuu mala yaada jedhus qabu. ""Meeshaaleen kuni sirumti isaaniituu meeshaa dhiiraati. Garuummoo dubartii keessas gootni jiru. Rakkoon jiru dubartiidhaaf farda, gaachanaafi eeboo kennuun waan takkaa hin baramne ta'uu mala,"" jedhan. Kennaan kun dubartootaaf yoo kenname waan haaraa ta'uu waan maluuf jechas dubartoota gootummaa qabaniifi jaalataniif kennaan aadaadhaan dubartootaaf kennamu kennuun filatama yaadaa jedhus qabu. Giddu-gala aadaa Oromootti qorataa seenaa kan tahan Obbo Alamaayyoo Hayilee ammoo farda, gaachanaafi eeboo dubartiin tasumaa hin qabattu yaada jedhu qabu. ""Dubartiidhaaf gaachannis, waraannis hin kennamuuf. Kennamnaan dogoggora. Fardi, gaachanniifi eeboon dhiiraafi kan kennamu. Kormilleen dubartiidhaaf hin kennamu, raadatu kennama, "" jedhan. Kennaawwan farda, gaachanaafi eeboo dubartootaaf yoo kennamu ni mul'ata kan jedhan Obbo Alamaayyoon, dubartiin lolaaf osoo hin taane mallattoo nagaati jedhan. ""Dubartiin haadha nagayaati. Hojiinshii nagaa buusuudha. Waraanni hin kennamuuf. Wanni hamtuun humnaa olii yoo dhufte malee dubartiin waraanas hin deemtu. Garuu nyaata ni dhiheessitiif, ni faarsiti ni jajjabeessiti. Dhiirris yoo dubartii arge caalatti onnata,'' jedhan. Orooroon Ulee Abbaan Gadaa qabatudha. Iddoo tokko tokkotti Arooroo yookan Arooressa jedhamees bakki itti waamamu ni jira. Orooroon gubbaafi jalaan mallattoowwan gosa lama kan qabudha. Kunis ibsama mataasaa qaba jedhu Obbo Alamaayyoo Hayilee. ""Mataan isaa bifa odaa yookan kallachaa qaba. Kallachi ammoo dhiira wajjin walqabata. Karaa jalaatiin ammoo Orooroon mallattoo dubartii ibsu qaba. Jaarmiyaalee lakkuu Oromoo kan ibsudha. Booranaafi Bareentuu, dhiiraafi dubartii, waaqaa fi lafas ni ibsa"" jedhan. Orooroon yeroo jilaa, yeroo waaqefannaafi sirnoota adda addaatti dhiironni kan qabatanidhas jedhan Obbo Alamaayyoon. ""Orooroo kana dubartoonni hin qabatan. Dubartoonni kan qabatan siiqqeedha. Aangoon Ororoofi Siiqqee walfakkaata. Kuni mirgi dubartiifi mirgi dhiiraa walqixa ta'uusaa kan ibsudha,"" jedhan. Orooroo warra Gadaa, warra Hayyuufi jila deeman alattii dhiirotni hundi akka uleetti kan qabatana akka hin taanes himan. ""Orooroodhaan wal hin tuman. Yoo weedduu jila ta'e malees ittiin sirbuufii miti. Rakkinoota ittiin kan hiikan hirkata abbaa Gadaati,"" jedhan Obbo Alamaayyoon."	https://www.bbc.com/afaanoromoo/oduu-56094111
sports	Ronaaldoon waa'ee egeree isaa 'dhugaa jiru' dhiyoottin hima jedhe	"Taphataan sarara duraa Manchistar Yunaayitid Kiristiyaanoo Ronaaldoo waa'ee egeree isaa ""dhugaa jiru"" yeroo dhiyootti akka himu dubbate. ""Soba hedduutu"" himamaa odeeffamaa jira jedhe. Taphataan lammii Poorchugaal kun Yunaayitid gadhiisee bahuu akka fedhu himatullee, leenjisaan Yuunaayitid Eriik teen Haag ""gurgurtaaf hin dhiyaatu"" jedhee ture. Amma garuu kilabichi yeroon jijjiirraa taphattootaa Fulbaana 1 xumuramuun dura taphataa ganna 37 kana gadhiisuu mala jedhamaa jira. ""Torbanoota muraasa keessatti yeroo af-gaaffii godhan dhugaa jiru ni baru"" jedhe Ronaaldoon Instaagiraamii irratti. Ronaaldoon gabaasa leenjisaan Atileetiikoo Madiriid Diyeegoo Simiyoonee isa mallatteessisuu mala jedhu dinqisiifataan isaa tokko maxxanse 'like' godheera. Maxxansa kana jalatti yaada kenneen garuu ""miidiyaan soba hedduu himaa jira"" jedhe. Oduuwwan 100 yaadannoo isaarraa qabu ji'oota muraasa darban waa'ee isaa himaman keessaa shan qofatu dhugaadha jedhe. Cheelsiin taphataa kana mallatteessisuuf fedhii agarsiisee ture itti dhiiseera. Waliigaltee Yunaayitid waliin qaburraa waggaan tokko kan isa hafu Ronaaldoon bara darbe ture Yuveentus irraa gara kilaba isaa durii kanatti kan deebi'e. Ronaaldoon deebi'ullee Yunaayitid jahaaffaa bahuun dorgommii Shaampiyoons Liigiin ala ta'e. Ammatti ammoo erga bara 1992-93 booda yeroo duraaf taphoota jalqabaa lama mo'atamanii gabatee sadarkaa xumura irratti argamu. Waahilli duraanii Ronaaldoo Gaarii Neevil marsaa hawaasaa irratti: ""Taphataan guddichi addunyaa (akka yaada kiyyaatti) dhugaa jiru deeggartoota Yunaayitiditti himuuf maaliif torban lama eega?"" jechuun gaafate. ""Amma ka'i dubbadhu, kilabni kun rakkoo keessa jira"" jechuunis Ronaaldoon akka dubbatu gaafate. Bara darbe galchii 24 galchuun taphataa kilabichaaf goolii hedduu lakkoofsise ta'us, imala dorgommiin duraa Yunaayitid gara Taayilaandi fi Awustiraaliyaa godherratti hin hirmaanne. Tapha michummaa xumuraa Yunaayitid Raayoo Vaalekaanoo waliin godhe irratti jijjiirame kan bahe Ronaaldoon osoo taphichi hin xumuramiin taphattoota biroo waliin istaadiyeemii keessaa bahuu leenjisaan kilabichaa ""fudhatama hin qabu"" jedhee ture."	https://www.bbc.com/afaanoromoo/articles/c0v4yxr05rgo
politics	Filannoo Itoophiyaa: 'Filannoon biyyaaleessaa torban 2-3'n boodatti harkifachuu danda'a'	Boordiin Filannoo Biyyaaleessaa Itoophiyaa filannoon marsaa 6ffaa ALI Caamsaa 28, 2013tti gaggeeffamuuf ture yeroo qabameefiitti gaggeeffamuu waan hindandeenyeef torban 2-3tiin boodatti butamuu akka danda'u beeksise. Boordichi filannoo biyyaaleessaa guyyaa qabameefiitti gaggeeffamu akka hindandeenyee beeksiise waltajjii marii har'a paartilee morkattootaa waliin taasisee ture. Boordiichi dhimma filannoo marsaa jahaffaa ALI Caamsaa 28 fi Waxabajjii 5 gaggeeffamuuf ture ilaalchisuun paartilee siyaa waliin marii gaggeessaa jira. Haala sagantaa Boordii Filannoo Biyyaaleessatiin filannoon biyyaaleessaa Camsaa 28tti naannoolee garaa garaa keessatti, Magaaloota Finfinneefi Dire Dahwaatti ammoo Waxabajjii 5, 2013tti gaggeeffamuuf karoorfamee ture.Haata'u malee galmee filattootaa fi hojiiwwan kan biraatiin walqabatee guyyoota karoorfameetti raawwatamuu waan hindanda'amneef jecha filannoon guyyaa qabameetti gaggeefamuu akka hindandeenye beeksiiseera. Kanumaan walqabatees yeroo filannoo torbanoota 2-3tiin akka dheereeffamuuf boordichi paartileedhaaf yaada dhiyeessee mariisisaa jira. Boordichi danqaalee yeroo qabametti raawwachuu hin dandeessifne furuuf jecha yeroon sagalee itti kennan dheereffamuu ibseera. Sababoota yeroon akka dheeratu barbaachiseef keessaa maxxansa waraqaa sagaleen ittiin kennamuu kan hin xumuramne ta'uufi yeroo dabalataa galmeen filattootaa fudhate ta'uun eerameera. Guyyaa sagaleen itti keennamu dheereffamuu ilaalchisee Paartilee Siyaasaa waliin mariyatamaa akka jirus gabaafame. Rakkoolee nageenyaa kutaalee biyyattii adda addatti dhalateen walqabatee yeroon galmee filattootaa  hanga torban sadiif dheereffamuun ni yaadatama. Boordichi waltajjii marii kanarratti akka beeksisetti, hanga Caamsaa 4, 2013tti lammiilee miiliyoona 36 ol ta'an galmaa'uun kaardii filannoo fudhataniiru. Kanneen kaardii filannoo fudhatan keessaa miliyoonni 16.6 dubartoota yoo ta'an, kanneen miiliyoona 19.5 ta'an ammoo dhiiroota. Kanaan dura boordichi lammiileen miliyoona 50 ta'an filannoo irratti akka hirmaachuu malan tilmaamuunsaa ni yaadatama. Akka ragaa Boordii Filannoo Biyyaalessaatti, Naannoo  Gaambeellaa,  Somaalee fi Affaar akkasumas bulchiinsa Magaalaa Finfinnee bakkeewwan kaardiin filannoo kan eegamee caalaa itti fudhatame keessaayi. Gama biraatiin ammoo Naannoon Beenshaangul Gumuz bakka jidduugalaan kaardiin filattootaa gadaanaan itti fudhatame ta'u mul'isa ragaan boordicha irraa argame kun.	https://www.bbc.com/afaanoromoo/oduu-57112038
sports	Tapha Morookoon Faransaay waliin galgala kana qabduun maaltu eegama?	"Lammileen Morookoo gareen biyyasaanii tapha Waancaa Addunyaa walakkaa xumuraa Faraansaay waliin taphatan ni injifata jedhanii abdiin eegaa jiru. Namoonni hedduun akka isaan har’a seenaa hojjatan rabbii kadhachaafi jiru. Morookoon biyya Arabaa fi Afrikaa yeroo jalqabaatiif Waancaa fudhachuutti dhiyaataa jirtu yoo taatu, torban darbe Poorchugaal injifachuun walakkaa xumuraaf geesse. Magaalaa buufata doonii Dhiha Morookootti argamtu Kaasaabilaankaatti warri kaafteriyaa banatan tapha jireenya isaanii keessatti isa guddaa ta'e kanaaf qopha'aa jiru. Minjaalli qulllaa’era, deeggartoota kaafteeriyaa magaalitti dhaqan simachuuf iskiriinii taphni kubbaa miila itti ilaalamu duratti teessoon toora galeera. Karaa gubbaatti alaabaa fi hidhannoon tapha kubbaa miilaa mandara seena qabeetti Madinaa jedhamtu dhuunfateera. Deeggartoonni kubbaa miilaa ammoo guyyaan akkanaa ni dhufa jedhanii takkaa hin eegne jedhu. Inijfannoon Morookoo lammilee biyyattiirraa dabree guutummaa Afrikaafi biyyoota Arabaaf injifannoo guddoodha. Biyyattiin maallaqa miliyoona hedduutti lakkaa’amu garee biyyaaleessatti baafte. Baasiin biyyattin milkaa’inatti waan dhiyaate fakkaata. Morookoon walakkaa xumura Waancaa Addunyaaf darbuun biyyattii keessatti gammachuu guddaa uume. Har’a biyya Waancaa Addunyaa kanaan dura darbe injifatte Faraansaay waliin morkatti. Leenjisaan Morookoo Waalid Reeguraay Waancaa Addunyaarratti seenaa hojjechuuf deeggarsa guutuu Afrikaa fi biyyoota Arabaa qabna jedhan. ""Uummata Afrikaa fi Arabaa of duubaa qabna,'' jedhan leenjisaa Waalid. ''Waan kun gaarii tahee garuu jalqaba uummata Morookoof taphanna'' jedhan. Waancaa Addunyaa irratti gara nuusa xumuraatti darbuun Morookoof seenaa addaati. Biyyattiin kana dura al-tokko qofa sadarkaa kana irra kan geesse yoo tahu, kunis bara 1986 yeroo lammaffaaf Waancaa Addunyaa irratti yeroo hirmaatan ture. ''Biyyaa fi gareekoon baay'een boona'' jedhan leenjisichi tapha dursuun ibsa yoo kennan. ""Uummanni nuyiin of waamaa jira. Uummata Morookoo hundaa tokkoomsine. Kun maallaqaa fi waancaa kamirrayyuu caala garuu taphicha mo'achuuf qophiidha'' jedhan. Morookoon jalqabas garee ishee keessaa qabxii torban tokkoffaa taatee darbite. Booda Ispeen biyya carraa Waancaa Addunyaa Kaataar injifachuu qabdi jedhamtee turte mo'achuun nuusa xumuraatti darban. Biyyootni jajjaboon akka Biraazil Kiroosheyaan mo'amuun dorgommicha keessaa yoo bahan Arjentiinaan Nezerlaandisiin mo'achuun darbite."	https://www.bbc.com/afaanoromoo/articles/c99g2zp27k8o
sports	Paawoloo Roossii: Gootni Waancaa Addunyaa Xaaliyaanii gaafa owwaalcha isaa saamame	Manni goota Xaaliyaanii Waancaa Addunyaa 1982 biyyattiin akka irra aantu gargaare, Paawoloo Roossii, gaafa guyyaa owwaalcha isaa saamamuu, gabaasaaleen biyya keessaa himan. Taphataan beekamaa kuni Kamisa erga du'e booda owwaalchi isaa gaafa Sambataa magaalaa Kaaba - Bahaa biyyattii Visenzaa jedhamutti raawwate. Haa ta'u malee, haati warraa isaa Federikaa Kaappeleettii owwaalcharraa yoo deebitu manni saamameera. Ejansiin Oduu Xaaliyaanii Ansaa jedhamu akka gabaasetti manni isaanii cabee sa'aatii Roosiifi qarshiin kanneen saamaman keessaatii. Manni isaanii cabuun poolisiif kan gabaafame yoo ta'u yeroo ammaa qoratamaa jira jedhameera. Roossiifi maatiin isaa bakka Poggio Cennina jedhamuufi bakka qonna ammayyaan of jiraachisutti jiraachaa turan. Duuni isaa Xaaliyaanitti gadda uumeera. Taphataan kuni jifattoota ciccimoo biyyattii keessaa isa cimaati jedhameeti ilaalama. Garee biyyaalessaa Xaaliyaaniif tapha 48 irratti hiriiree galchiiwwan 20 galcheera. Galchiiwwan kunneen isa bara 1982 waancaa addunyaa biyyattiin fudhattes dabalata. Yeroos Roossiin jaha galche. Sadarkaa kilabiitti Visenzaafi Yuventusif galchii hedduu galcheera. Waancaa liigii Xaaliyaaniis Yuventuus waliin kaaseera. Gaafa Sambataa namoonni kuma hedduu ta'an argamanii nagaa itti dhaamaniiru. Kanneen isa waliin Waancaa Addunyaa 1982 irratti taphatan kanneen akka Antoniyoo Kaabiriniifi kaan sanduuqa reeffaa baatanii gaggeessaniiru. ''Ani taphataa garee tokko keessa waliin taphanne qofa osoo hin taane hiriyyaafi obboleessan dhabe,'' jechuun dafee waan du'u natti hin fakkaanne jedhe Kaabiriniin. Taphattoonnimmoo irree isaanii gubbaa waan gurraacha godhachuun tapha gaafa Sambataa taphataniiru. Taphi eegaluu dura daqiiqaa tokkoof kan isa yaadatan yoo ta'u suuraa isaa iskirinii guddaa irratti gadhiifamerra ''Gooti hin du'u,'' akkasumas ''Chaawo Paawoloo'' kan jedhan mul'ataniiru.	https://www.bbc.com/afaanoromoo/oduu-55292811
sports	Icciitii injifannoo Maanchister Liiverpuul irratti goonfate	Taphattootni Maanchister Yuunaayitid mormii guddaa abbootii qabeenyaa irratti gaggeeffame hordofuun dirree galanii, injifannoon yoo bahan ammoo deeggarsa ajaa'ibaa deeggartoota isaaniirraa argatan. Erik Ten Haag Liiverpuuliin 2 fi 1'n injifachuun qabxii sadii jalqabaa bara dorgommii kanaa argatan. Saanchoo fi Raashfoord Yuunaayitidiif yoo lakkoofsisan, Mo Saalaan Liiverpuuliif galchii tokko argamsiiseera. Taphni osoo hin jalqabiin deeggartoonni Yuunaayitid kumaatamaan abbootii qabeenyaa kilabichaa 'Glazers' irratti mormii dhageesisaa turan. Gama biraan ammoo taphataa haaraa Yuunaayitid Riyaal Maadirid irraa mallatteesise Kasemiiroon dirreetti baafamuun baga nagaan dhufte jedhame. Haatahu malee, garee Yuunaayitid gahumsa guddaa Liiverpuul irratti agarsiise  tokkummaan dhaabbachuun deeggarsa kennaniif. Erik Ten Haag leenjisaa Yuunaayitid tahee tapha jalqabaa isaa lamaan mo'amuun eegale. Taphni jalqabamee hanga sekondii xumraatti taphattootni isaa aarii isanii Liiverpuul irratti akka bahan ajaje. Waan barbaadus taphattoota isaa irraa argate. Gareen Yargen Kilooppi bara leenjisummaa Ole Gunaar Soolshaayerii fi Raalfi Raayinik Yuunaayitidiin galchii hedduun mo'achuun deeggartoota Yuunaayitid akka malee aarse ture. Bara darbe Liiverpuul tapha lama irratti galchii sagal lakkoofsise. Erik Ten Haag dursaa taphattootaa Haarii Maguwerii fi Roonaaldoo taa'umsa jijjiirraa irra kaa'uun murtoo jabaa fudhatedha. Tapha Bireentifoordii fi Biraayitan irratti waan Erik Ten Haag taphattoota isaa irraa arge hedduu isa mufachiisee ture. Roonaaldoo dhiisee osoo mo'amee jiraate qeeqni leenjisicha irratti jabaata ture. Amma murteen Erik sirrii tahuu xiinxaltotni kubba miilaa ragaa bahaa jiru.  Haarii Maaguwer tapha irraa hanbisuus ittisa irratti Liisaandiroo Maartinezii fi Raafaa'el Vaaraan gahumsa guddaa agarsiisan. Taphichi saffisa guddaa kan qabu ture. Gootummaa taphattootaas kan gaafatu tuer. Kanaan Yuunaayitid milkaa'eera. Maaguwer bakka isaa dhabuu qofa osoo hin taane dursummaa taphattootaa dhabuu danda'a sodaa jedhu qaba. Waan kaleessa arge ammoo akka homaa hin komanne isa taasisa. Saffisnii fi gahumsi saanchoo fi Maarkes Raashfordi agarsiisan injifannoo kaleessaaf shoora ol aanaas qaba. Antoonii Eelaangaan daqiiqaa 10ffaa irratti galchii lakkoofsisu qabu dhabe. Maarshaal jijiramee galuun kubba galchii lammaffaa taate Raashfoordiif mijeessee kenne. Liiverpuul jalaa taphattoota hedduutu miidhame. Daarwin Nuunez adabbii kaardii diimaa torban darbe argateen tapha kaleessaa irraa hafe. Sadiyoo Maaneen kilabichaa bahuun qaawwi isaa haalaan mul'ataa jira. Luwis Diyaaz sochii gaarii agarsiisus ittisa Yuunaayitid darbuu hin dandeenye. Mo Saalaan galchii tokkittii Liiverpuuliif lakkoofsiseera. Kilooppi gahumsa isaanii irraatti aka hin argamne amanuun fooyyessuu akka qaban himan. Liiverpuul bara darbe waancaaf Maan Siitii waliin hanga daqiiqaa dhumaatti falmataa ture bara kana tapha sadii keessaa tokkoyyuu hin mo'anne. Qabxii lama qofa argachuun gabatee liigichaa irraa duuba Yuunaayitid irratti argama. Erik Ten Haag waa'ee Roonaaldoo fi Maaguwer gaafatamanii, taphoota 50 ykn 60 qabna. Fuulduratti carraa yeroo gabaabaa ykn yeroo dheeraa qabaachuu danda'u jedhan. Roonaaldoon kilabichaa bahuu barbaadus kilabni mallatesisu hin argamne.	https://www.bbc.com/afaanoromoo/articles/cd198jmlld6o
politics	Dambidoolloo: Ajjeechaan dargaggoo Amaanu'eel Wandimmuu miidiyaa hawaasaa gubbaatti dheekkamsa kaase	"Guyyaa Kibxataa Godina Qeellam Wallaggaa magaalaa Dambidoolloo keessatti dargaggoon maqaan isaa Amaanu'eel Wandimmuu jedhamu humna nageenyaa mootummaatiin ajjeefamuu jiraataan BBCn dubbise ibseera. Aanga'oonni godinichaa dargaggoon kun humnoota mootummaan ajjeefamuu isaa mirkaneessanii, miseensa garee  'Abbaa Torbee' jedhamu waan ta'eef tarkaanfiin irratti fudhatame jedhan. Kominikeeshiniin Bulchiinsa Magaalaa Dambidoolloo ammoo maqaa 'Abbaa Torbee' jedhamuun lubbuu namaa kan baasaa ture irratti tarkaanfiin fudhatameera jechuun, fuula Feesbuukii isaarratti suura dargaggoo kanaa kan morma irratti shugguxiin rarraafame maxxanseera. Akka Kominikeeshinii Bulchiinsa Magaalichaatti gareen 'Abbaa Torbee' ofiin jechuun lubbuu namoota nagaa baasaa turan guyyaa kaleessaa ganama nama Obbo Gammachuu Mangashaa jedhamu rukutee osoo miliqaa jiruu qindoomina humna nageenyaa magaalattiitiin miilla rukutamee qabame. Suuraaleen miidiyaa hawaasaarratti qoodaman ammoo dargaggoon kun addabaabayii magaalichaarratti, bakka namoonni hedduun arganitti shugguxiin uffata isaatti maxxanee, harki isaa ammoo duubatti hidhamee mul'ata. Komishiniin Mirga Namoomaa Itoophiyaa ajjeechaa magaala Dambidoollootti raawwatamee ajjeechaa manni murtii hin ajajiin( extrajudicial) jechuun balaaleffate. Komishiniin Mirga Namoomaa ibsa marsaalee hawaasaa isaa gubbaatti maxxanseen ''ajjeechaan shakkamaa yakkaa Amaanu'eel Wandimmuu irratti qaamolee nageenyaan'' Wiixata kaleessaa raawwatame ''yaadessaadha'' jedhe. ''Komishinichi ajjeechaa manni murtii hin ajajiin kamuu jabeessee balaaleffata, duula seera kabachiisuuf godhamu keessatti maloota seeraan alaa fayyadamuun akka hafu irra deebiin dhaama'' jedheera. Ajjeechaa manni murtii hin ajajiin(extrajudicial killing) amantaa namni olaantummaa seeraa irraa qabu laaffisee, bu'aa gama kanaan argames boodatti deebisaa jedha ibsi Komishinichaa. Aanga'oonni dhimma ajjeechaa kanaa atattamaan qoratanii tarkaanfii barbaachisu akka fudhataniis dhaameera. Komishiniin Mirga Namoomaa dhimma kana itti dhiyeenyaan hordofaan jiras jedheera. Jiraataa magaalaa Dambidoolloo ganda 05 akka ta'e kan himeefi sodaa nageenyaaf maqaan isaa ammatti kan hin eeramne, dargaggoo Amanu'eel yeroo humna mootummaatiin ajjeefamu akka arge hima. ""Nama Amaanu'eel jedhamu uummanni baayyee jaallatu, osoo... ummata faana deemaa jiruu waraanni mootummaa ari'ee itti dhukaasee yeroo ajjeesuu argine,"" jechuun ibsa jiraataan kun. Yeroo isaan ummata keessaa ari'anii ajjeesan suuqiitii waa bitachaa akka ture kan dubbatu jiraataan ganda 05 kun, kan qondaaltonni mootummaa nama rukutee osoo fiiguu rukutamee qabame jedhu akka hin argine hima. Haata'u malee, dargaggoon ajjeefame hiriyyaa isaa akka ta'eefi nama nagaa akka ta'e ibsa. Guyyaama kaleessaa namni biraan maqaan isaa Balaay jedhamu rasaasa lamaan rukutamee wallaansaaf rifeerii ergamee jiraachuus quba qabaachuu dubbata jiraataan kun. Namni biroon Gammachuu jedhamus rukutamuu akka dhaga'e kan dubbatu jiraataan magaalaa Dambidoolloo kun, boodarra dhukaasni yeroo baayyatu baqatanii akka mana namaa dhokatan hima. Akka jiraataa BBCn dubbise kun jedhutti, dargaggoo ajjeefame kanaan alatti kanneen madaa'an lamaanuu humnuma mootummaatu rukute. Itti-gaafatamaan nageenyaa godina Qeellam Wallaggaa Obbo Tasammaa Waariyoo BBCtti akka himanitti, gareen 'Abbaa Torbee' jedhamu irra deddeebiin namoota ajjeesuun maqaan isaa ka'u kun, namoota lama rukutee osoo baqachaa jiruu qaama nageenyaan rukutamuu dubbatu. Qajeelcha poolisii godinichaarraa namni BBCn dubbises waanuma walfakkaataa himu. Akka qondaaltonni mootummaa kunniin jedhanitti namoota guyyaa kaleessaa miseensa garee 'Abbaa Torbee' jedhameen namoota rukutaman keessaa tokko abbaa qabeenyaa kan ta'an Obbo Gammachuu Mangashaati. Bakki haleellaan itti raawwatames mana barumsaa Qeellam sadarkaa lamaffaatti jedhameera. Obbo Tasammaa Waariyoo BBCtti akka himanitti namni addabaabaayiitti baafamee ajjeefame hin jiru. Guyyaa kaleessaa magaalaa Dambidoolloo keessatti 'ABO Shanee' fi qaama mootummaa gidduu lolli akka ture ibsuun, namni rukutamee du'e kun shugguxii ittiin nama nagaafi qaama nageenyaatti ittin dhukaaseefi dheengaddas nama ittiin ajjeese harkatti qabameera jedhu Obbo Tasammaan. Akka qondaalli mootummaa kun jedhanitti dargaggoon ajjeefjlame kun bosona kan tureefi loltuu 'ABO Shaneeti. ''Shugguxii tokko qabatee dhufee magaalaa keessatti nama nagaa irratti dhukaasa yeroo banutti qaamni keenya to'achuuf yaalus isaanittis dhukaasa yeroo inni banu tarkaanfii irratti fudhatanii shugguxicha harkaa fuudhan,'' jechuun, dargaggoon kun shakkamaa miti jechuun dubbatu Obbo Tasammaan. Obbo Tasammaan dargaggoon kun fayyaadhuma qabamee booda gara addabaabaayii geeffamuun ajjeefame kan jedhu soba ta'uu himuun, erga rukutamee madaa'ee booda addabaabaayiirratti mul'atee lubbuun darbuu ibsan. Haata'u malee, ibsi gabaabaan fuula feesbuukii Kominikeeshinii Bulchiinsa Magaalaa Dambii Doolloorratti guyyaa kaleessaa bahe, ''guyyaa har'aa ganama nama Obbo Gammachuu Mangashaa jedhamu rukutee osoo miliqaa jiruu ciminaafi qindoomina caasaa nageenyaa magaalattiin milishaa magaalaa keenyaan miilla rukutamee qabamee jira'' jedha. Akka Kominikeeshiniin Bulchiinsa Magaalaa Dambidoolloo jedhutti Dilbata darbe gaazexeessaa OBN Obbo Sisaay Fidaa kan ajjeese garee 'Abbaa Torbee' jedhamu kanadha. Miidiyaa hawaasummaa gubbaatti shakkamaan to'annoo qaama nageenyaa jala oole murtee seeraa mana murtiin alatti haala akkasiin ajjeefamuun isaa barbaachisummaa manneen murtii gaaffii keessa galcha jechuun ajjeechaa kana balaaleeffataniiru. Komishiniin Mirgoota namoomaa Itoophiyaa adeemsa seera kabachiisuu naannoo Oromiyaa keessatti gaggeeffamaa jiruun walqabatee ibsa torbe darbe keessa baaseen ''sirni seera kabachiisuu haala seeraa hordofeen'' akka gaggeeffamu gaafatee ture."	https://www.bbc.com/afaanoromoo/oduu-57080998
politics	Filannoo Tigraay: Paartiin mormituu Naannoo Tigraay filannoo tibbanaarratti rakkoo himate	Paartiilee mormituu Tigraay filannoo addatti naannichi torban darbe adeemsiseefi mootummaan federaalaa 'heeraan ala' jedheerratti hirmaate keessaa tokko rakkoo himate. Paartiin Saalsaay Wayyaane Tigraay Wiixata ganama ibsa baaseen dorgomtootaafi taajjabdootarratti ''dorsiisniifi dhiibbaan'' gahaa ture jechuun ibse. Paartiin dargaggootaan hogganamu kuni naannichi filannoo akka gaggeessuuf gaafataa ture. Filannoon gaggeeffames 'seena-qabeessa'' jechuun ibseera. Haa ta'u malee, filannoo duraafi booda ''hanqinootaafi gufuuwwan' mudatan jedhe ibseera. Dhaabichi ibsa baaseen miseensonni dhaaba Adda Bilisummaa Ummata Tigraay (ABBUT/TPLF) filannoo dura balbala namaarra adeemaa ''mallattoo kan gootan asirra'' jechuun himaa turan jedheera. Dabalataan, dorgomtotaafi taajjabdootarratti ''doorsisniifi dhiibbaan'' gahaa tures jechuun ibseera. ''Caasaa Aanaafi Gandaa fayyadamuun dorgomtootaafi maatii isaaniirratti doorsisni gaha ture. Uummataan akka diinaa akka ilaalamaniifi akka of sodaatan taasifamaa ture,'' jedheera. Itti dabaluunis, paartiin naannicha bulchu ''olola maqa balleessii miidiyaafi sanadaan deeggarame nurratti gaggesseera'' jechuun himateera. Yeroo sagaleen lakkaa'ames taajjabdoota buufata filannoorraa fageessuuf yaaliin taasifameera jechuun ibse. Himannaan akkanaa filannoo naannichi addatti adeemsiseefi mootummaan federaalaa 'heeraan ala' jedheerratti yoo dhihaatu kuni kan duraati. Filannoo paartiin TPLF olaantummaan irra aanerratti paartileen mormituu afur hirmaatanis sagalee olaantummaa kan argate dhaaba naannicha bulchaa jiru, TPLF dha. Himannaa Saalsay Wayyaaneen dhaaba naannicha buchuurratti dhiheesseef dhaaba TPLF irraa deebiin kenname hin jiru. Sababa koronaavaayirasiin Itoophiyaan filannoo biyyaalessaa jahaffaa yeroo biraatti dabarsiteetti. Hangasitti aangoon mootummaa akka dheeratu manni maree federeeshinii biyyattii murtesseera. Haa ta'u malee, naannichi sababa koronaavaayirasiin filannoon yeroo biraatti darbuu hin qabu jechuun addatti filannoo gaggeesse. Kunis, muddama guddaa uumeera. Shallaggii sagalee argatan kanaan paartileen dorgommiirratti hirmaatan shanan akka gadii kanatti sadarkaan isaanii kennameera: •1ffaa TPLF 2,590,620 (98.2 %) •2ffaa Baayitoonaa 20,839 (0.8%) •3ffaa Wuddib Naatsinnati Tigiraay 18,479 (0.71%) •4ffaa Saalsaay Wayyaanee Tigiraay 7,136 (0.275%) •5ffaa Asimbaa 774 (0.01%)	https://www.bbc.com/afaanoromoo/oduu-54144032
health	Koronaavaayirasii: Niw Yoork namoota bulchiinsota US saddeet irraa dhufan dirqamaan akka adda of baasan ajajje	"Magaalonni US kanneen akka Niw Yoork, Niw Jarsii fi Konneektiikat namoonni bakka weerarri koronaavaayirasii itti hammaaterraa garasaanii imalan guyyoota 14’f akka adda of baasan gaafatan. Qondaalli Niw Jarsii Filip Marfii keessattuu bulchiinsota US sadii keessatti akkaataa vaayirasichi itti faca’aa ture sodaachisaadha jedhan. Kutaaleen US garri Kibbaa fi Dhihaa namoonni vaayiraasichaan qabaman dabaluu gabaasaa turan. Yuunivarsitiin Waashingtan hanga Onkoloolessa dhufuutti lammiileen US 180,000 ta’an dhibee kanaan akka du’an tilmaameera. Hanga ammaatti US keessatti namoonni miilyoona 2.3 koronaavaayirasiin qabamaniiru, 121,000 kan caalan ammoo vaayirasii kanaan lubbuu dhabaniiru. Qondaaltonni fayyaa US torbeen dhufu weerara dhibee kanaa hundeesaa gogsuuf yeroo murteessaadha jedhan. Ameerikaatti Ogeessi dhibeewwan daddarboo Dr Antonii Faawuchi dhibeen kun Kibbaa fi Dhiha biyyattii keessatti yaaddoo uumaa jiraachuu Kibxata darbe paarlaamaa biyyattiif ibsanii tura. Qondaalli kun lammiileen Ameerikaa seera walirraa hiiquu akka kabajuu qaban gorsan. ‘’Bakki namoonni itti heddummaatan hin dhaqinaa, yoo deemtan ammoo maaskii uffadhaa,’’ jedhan. Buulchiinsonni US lammiileensaanii akka odda of baasaniif dirqamni irra kaa’ame saddeet Alabaamaa, Kibba Kaarolaayinaa, Kaaba Kaarolaayinaa, Arkansaas, Filooriidaa, Teksaas, Arizonaa fi Utaah ta’uu Bulchaan Magaalaa Niw Yoork Andiriiw Kuwoomo ibsaniiru. Lammiileen kutaalee kanneen irraa gara kutaalee biroo imalan hundinuu guyyoota 14’f akka adda of baasan gaafatamaniiru. Namni osoo adda of hin basin hafe maallaqa doolaara 1,000n adabama. Adabbiin kun hanga doolaara 5,000 deemuu danda’a jedhu kantiibaan kuni. ""Kun murtee ajaayibaati, waan sirriidha,"" jedhan bulchaan Niw Jarsii Filip Marfii. Biyyoonni armaan olitti eeraman kanneen lakkoofsa namoota koronaavaayirasiin qabamanii hedduu qabaniidha. Lakkoofsa namoota qabamanii 100,000 keessaa hangam akka ta’e ilaalameetu dirqamni adda of baasuu kun irraa kaafama jedhan qondaaltonni US."	https://www.bbc.com/afaanoromoo/oduu-53175139
politics	Manni murtii namootni sadii haleellaa Gariisaa raawwachuu mirkaneesse	Haleellaa Keeniyaa Yuunvarsiitii Gaarisaatti bara 2015 raawwatee tureef namootni himataman sadii irratti murteen dabafame. Haleella Gaarriisaa kan hidhattoonni afur namoota 148 itti ajjeefaman irratti, Mohaammad Alii Akibar, Rashaad Chaarlis Bareeseroo fi Hassan Idin Hassan karoorsuun yakkicha raawwachuu isaaniitu irratti mirkanaa'e. Namoonni 148 ajjeefamanii turan keessaa irra caalli isaanii barattoota turan. Namoonni sadan kunneenis garee milishaa Al-shebaab waliin hidhata qabaachuun mirkanaa'uutu himame. Himatamaa arfaffaa kan ture Saahal Diriyee Huseen ammoo bilisaan gaggeefameera. Abbaan Alangaa Firaans Andaayi akka jedhaniitti, sadan isaanii garee Al-shebaabiif miseensa ta'usaaniif balleessaan irratti argameera,'' jechuun AFPtti himan. Abbaan murtii Firaansis Andaayi jedhaman'' namoonni sadanuu miseensonni gartuu shororkeessitoota Al-shebaab ta'uun aleellaa kana raawwatanii'' jechuun AFP tti himan. Sadan isaanii aleellaa kana qindeeessuu abbaan alangaa mirkaneeffateera, shakkii hin qabnu jechuun itti yaadani yakkaa kana raawwataniru kan  jedhurratti odeeffannoo bal'aa kennuurraa ofqusatan. Imbaasi Ameerikaa hidhattoonni Alqaayidaatti hidhata qaban bara 1988 aleeluun lubbuu namoota 200 oli galaafatetti aane,seenaa Keeniyaa keessatti aleellaa lubbuu namoota hedduu galaafate isa lammaffaadha. Xiinxaltoonni akka jedhanitti dargaggoota ol adeeman, ogeeyyiirratti ajjeechaa duuchatti raawwachuun guddina hawaas-dinagdee jeequu, akkasumas,biyyatti amantiin gargar qooduuf kan kaayyeffate ta'uu himan. Aleellaa kanarratti hidhattoonni afur kan ajjeefaman yoo ta'u, aleellaa kana namtichi adda durummaan qindeesse Mohaammad Kunoon bara 2016 Somaaliyaatti ajjefamuutu yaadatama. Haa'u malee, anga'oonni Keeniyaa odeeffannoo basaasaa aleellaan walqabatu hin qoratani, wayita aleellaan qaqqabus deebii quubsa hin kennine jedhamuun qeeqamu.	https://www.bbc.com/afaanoromoo/oduu-48701195
entertainment	Faanaa Biroodkaasting: 'Min Littaazaz boqonnaarra jira malee adda hin citne'	Diraamaan 'Min Littaazaz' jedhamuufi qabiyyee siyaasaa qabu ''dhiibbaa isa qunnamen'' adda citeera jedhamee erga gabaafame booda ijoo dubbii ta'eera. Diraamaan televijinii Faanaa irratti darbaa ture lammata akka hin mul'anne barreessaafi qopheessaan diraamichaa Obbo Bahaayiluu Waase BBC'tti himanis Televijiniin Faanaa garuu ''boqonnaarra jira, itti fufa'' jedheera. MM Abiy Ahimad erga gara aangootti dhufani as jijjiiramoota mul'atan keessaa tokkoo walabummaa pireesiiti. Diraamaan kuni A.L.I bara 2010 irraa eegale televijinii Faanaa irratti boqonnaa saditti hiramee kutaa 38'f darbaa ture. Miidiyaalen sagantaa Dilbata waaree booda dhihaatu boqonnaaf jedhamee akka adda citeefi lammata akka hin dhihaanne gabaasani turani. Obbo Bahaayiluun Faanaan diraamicha qilleensarra oolchuuf fedhii hin qabu jedhu. Akka isaan jedhanitti erga hojii eegalani as haala 'rakkisaa' keessa darban. Yeroo ammaa immoo sa'aatii diraamaan kuni darbu irratti 'diraamaa qabiyyee walfakkaataa qabu darbaa jira' jechuun akka dhaabbati televijinii kana dura qophii isaanii irratti dabarsaa turan akka isaan dhiibe himu. Qopheessitoonni diraamichaa boqonnaa ji'a sadii (Siizin bireek) dhaabbata televijinii gaafatanii diraamichi adda citu isaa himu Obbo Bahaayiluun. Kana gidduutti garuu Faanaan diraamaa biraa yeroo isaan dabarsaa turan irratti 'isaanitti osoo hin himin eegaluun isaa waan nu barbaadu hin fakkaatu' akka isaan jechisiise himu. Televijinii Faanaatti qopheessaa olaanaa qophiiwwan bashannaa kan ta'an Obbo Zakkaariyaas Birhaanu sa'aatii diraamichi irratti darbaa ture irratti diraamaan biraa akka darbaa jiru mirkaneessaniiru. Kuni garuu, hanga diraamaan ''Min Littaazez'' dhufutti jedhan. Gosi diraamaa amma qilleensarra jiru 'sitkom' ta'us qabiyyeen isaa 'Min Littaazaz' waliin walitti hin dhufu jedhu Obbo Zakkaariyaas. ''Nuti dafne akka deebi'an barbaannus waan isaan gaafatanif amma boqonnaarra jiru. Wanti nuti beeknu ji'a Fulbaanaa keessa akka (deebi'anii) eegalanidha,'' jedhu Obbo Zakkaariyaas. Isa qopheessaan haalli mijataa hin turre jedhanif kan gaafanne Obbo Zakkaariyaas ''kaan waliin akkuma dubbannu isaan waliinis ni dubbanna. Hojii gamaaggamna. Kanaan ala wanti uumame hin jiru,'' jedhan. Dhaabbileen ispoonsara diraamichaa turan lama sababa hin beekamneen akka deeggarsa dhaaban dubbatu Obbo Bahaayiluun. Obbo Bahaayiluun beeksisa darbu caalaa ispoonsaratu nu fayyada jedhanis Obbo Zakkaariyaas garuu kanaan wal hin galan. Obbo Zakkaariyaas akka jedhanitti ''qopheessitoota wal'taumsaan televijinii Faanaa waliin hojjetan 25 keessaa galii guddaa kan fide diraamaa kana,'' jechuun ammallee galiin akka hin rakkanne himu. Dhaabbanni Faanaa Biroodkaasting Korporeet kana dura mootummaatti hidhata akka qabutti ilaalama.	https://www.bbc.com/afaanoromoo/oduu-49699535
health	Koroonaavaayiras: Gaazexeessituu BBC awwaalcha durbii ishee ‘Facebook Live’n hordofte	Gaazexeessituu BBC, Mersii Juumaa: Qajeelfama mootummaan Keeniyaa awwaalcha yeroo weera koroonaavaayiras ilaalchisuun baase hunduu nibeeka. Durbiikoo Kiriis awwaaluuf namoota 15 qofatu walitti qabame. Sagantaan hundis ganama sa’aatii 3’tti dhumuu qaba ture. Ganama sa’aa tokkotti warreen mana jirru tamsaasa kallattii hiriyyaan isaa Feesbuuk irratti gadhiise ilaaluuf bilbilaafi koompiitara keenya fuuldura teteenye. Kiriis nama uummataan jaalatamuufi sagantaawwan bashannanaa maatii kan bareechaa ture dha. Yeroo dhumaaf isa geggeessuuf namoonni dhibbaan lakkaa’aman tamsaasa kana daawwachaa turre. Kolfi isaa bareedaan mooraa manaa osoo hin seenin fagoorraa nama ga’a ture. Sagantaawwan cidhaa, awwaalchaa fi kaan irratti namoota kakaasuun dafee kan qaqqabu ture. Guyyaa kanatti nutis isa geggeessuuf wal-geenye, garuu bakkichatti argamuu dhabuun miira wal-fakkaataa hin qabu. ‘Sirboota inni jaalatu banuu hin dandeenye’ Kiriis durbii kooti, ta’us mana tokkotti waan guddanneef, obboleessaa ol naaf ta’a. Lixa Keeniyaa, Kisuummuutti torbanoota muraasaaf dhibee tiruutiin dhukkubsachaa turee, guyyaa ayyaana Faasikaa lubbuun dabarte. Mootummaan dambii awwaalchaa nuuf kennee ture. Guyyaa sadii keessatti awwaalamuu akka qabu. Hiriyoonniifi firoonnisaa hedduun Naayiroobii cufamtee jirtu keessa jiraatan garuu  awwaalcha isaaf dhaqqabuu hin dandeenye. Sagantichi gabaabaa, haasawa dheeressuun kan itti hin danda’amne ture. Faarfannaanis muraasa ture. Kiriis muuziqaa baay’ee jaalata, mana kadhannaa ‘Saalveeshin Aarmii’ jedhamu keessatti dibbee taphata ture. Namni kamuu muuziqaawwan jaalatu geggeessa isaarratti taphachuu dhabuun hedduu nama dhukkubsa. Hiriyoonniifi miiltoowwan hojiisaa tamsaasa kallattii kanarratti yaada yoo roobsan argaan ture. ‘Gadda diigitaalaan’, Kiriis nama gaarii akkamii akka ture ergaawwan ibsan kaa’amaniiru. Tarii kuni barruu gaddi itti ibsatame akka ta’uuf maxxansee ol-kaa’uun qaba. Wanti hunduu adda ture. Wal-hammachuufi imimmaan walii arguun hin turre. Yeroo saanduqni boollatti galu, biyyee hammaarree naquu hin dandeenye. Namni jaalattu yoo du’u gadduu feena, nagaatti jechuunii barbaanna. Yeroo akkas hidhamnee jirru kanatti garuu akkamiin kana goona? Baay’een aare. Naman akkasitti jaaladhu karaa miidiyaa hawaasummaan nan awwaala jedhee yaadee hin beeku. Nama hammachuu akkasitti barbaadee hin beeku. Ani taatee ta’uu koon alatti, filmiidhuma fakkaata ture. Haala nama gaddisiisuun tamsaasni kallattii sun sababa neetworkiin waan adda citeef, haga dhumaatti nagaatti jechuufillee hin carroomne. Barmaatileen sirna awwaalchaa yoo ibsaman Namni yoo du’u kabaja guddaatu taasifamaaf. Geggeessaa dogoggora hin qabne gochuuf wantoonni taasifaman hedduun jiru. Awwaalchi ariitiin hin geggeeffamu, keessumaa nama umuriin guddaaf. Duuti namaa gadduma walakkaatti nikabajama. Ga’eessi tokko awwaalamuuf yoo xiqqaate torbee tokko fudhata. Boo’ichi guddaan, namoonni reebamuun guyyootaaf taasifama. Warra maatiin jalaa baddalame namoonni walitti qabamanii jajjabeessu. Beeladoonni qalamanii nyaanni qophaa’ee osuma nyaatamuufi dhugamuu, awwaalchaaf guyyaan lama yoo hafu saanduqni reeffa qabate qe’eetti galee taa’a. Kunis yeroo lubbuun dabartanittillee isin kabajna jechuu agarsiisa. Lixa Keeniyaa kan jiraatan sabni Luwoo, sirnoota awwaalchaa beekamoo biyyattii keessatti argaman keessa tokko kan ta’e qabu. Yoo xiqqaate sagantaawwan 10 namni yoo du’u hanga awwaalamutti kan taasifamu yoo ta’u, namoonni hedduun akka walitti qabaman taasisa. Yeroo weeraraa kanatti garuu, baraatilee kunneen geggeessuun waan hin yaadamne dha. ‘Gaddi nakeessaa hin baane’ Guyyoota lamaan du’aafi awwaalcha Kiriis gidduu turanitti, maatiin sagalee ol-kaasee boo’uun hin hayyamamneefi, kunis ollaan dhaga’ee birmachuu dhufa jedhamee sodaatameeti. Guyyoota 40 booda sagantaa godhamu irrattis wal-ga’uu waan dandeenyu miti Kanaafuu, gadda kiyya guutummaatti hin baafne, Kiriis akkasitti geggeeffamuu hin qabu ture.	https://www.bbc.com/afaanoromoo/oduu-52781837
sports	Waggoota 10 dhufan eenyutu Mesiifi Ronaaldoo bakka bu’a laata?	Kiristaanoo Ronaaldoofi Liyoneel Mesiin bara 2010 hanga 2020 kanatti mataa kubbaa miilaa addunyaa ta'anii dabarsaniiru. Namoonni waggoota kana keessa taphattoota kunneen lamaan keessaa  abbaa caalu waldorgomsiisuun falmaa turaniiru. Taphattonni kunneen badhaasa gurguddaa kubbaa miilaa akka lamaan isaanii gidduutii hin baane gochuun dorgommii addaa taasisaa turaniiru. Garuu kanaan booda waan itti fufan miti. Yeroo ammaa Kilaba Xaaliyaan Juveentuusiif taphachaa kan jiruufi umuriin isaa ganna 34 kan ta'e Kiristaanoo Ronaaldoon, akkasumas kilaba Ispeen Baarseloonaaf kan taphaachaa jiruufi umuriinsaa ganna 32 guute Liyooneel Mesiin bara baraan turuu hin danda'an. Haata'u malee, eenyufaatu bakka isaanii bu'uu danda'a laata? BBC'tti kutaan Ispoortii taphattoota bakka isaan bu'uu danda'u jedhee file tarreesseera. Kiiliyeen Imbaappee (PSG fi Faransaay) Guyyaa Dhalootaa: Mudde 20/1998 Sarara irra taphatu: Fuuldura Imbaappeen yeroo umuriin isaa ganna 21 irra jiruu ture kan garee biyyaalessaa Faransaay waliin Waancaa Addunyaa bara 2018 mo'achuu danda'eera. Waancaa argachuu qofa osoo hin taane, akka biyyi isaa mo'atuuf gahee guddaa baheera. Saffisa baayyee cimaafi dandeettii uumamaa goolii lakkoofsisuu danda'uu waan qabuuf addunyaa kana irratti taphataa baayyee barbaadamaafi gati jabeessa ta'eera. Waggoota 10 itti aanan kanattis miira jaallattoota kubbaa miilaa addunyaa kanaa haalaan akka hawwachuu danda'u shakkiin tokkollee hin jiru. Taphataa Ronaaldoofi Mesiitiin bakka bu;uu danda'u ta'uu keessatti namni isa gahu waan jiru hin fakkaatu. Yeroo ammaa Kilaba Faransaay PSG tiif taphataa kan jiru Imbeeppeen, waqtii jijjiirraa yeroo Gannaa gatii akka addunyaatti hundaa ol jedhamuun kilaba guddicha Ispeen Riyaal Maadiriidiitti makamuuf jira jedhamee eegamaa jira. Tarii Ronaaldoofi Mesiin hanga bara dhufuutti bakka taphataa cimaa filatamaa addunyaa kanaa qabachuu waldorgomuu danda'u ta'a. Haata'u malee, baroota isaan booda jiraniif, Imbeeppeen badhaasa taphataa cimaa addunyaatti filatamaa ta'uun badhaasa guurrachuun isaa waan hin oolle fakkaata. Guyyaa Dhalootaa : Sadaasa 10/1999 Sarara irra taphatu: Fuuldura Taphataa ganna 20 kan ta'e Feliiks, jijjiirraa waqtii darbe keessa ture kan Benefikaarraa Atileetikoo Maadiriiditti Yuroo miliyoona 112 baasii ta'uun makame. Yeroo sanatti baasiin kun baasii gatii jabeessummaa isaatiin addunyurraatti sadarkaffaa sadaffaadha. Akkuma Ronaaldoon garee biyyaalessaa Poorchugaal keessatti gahee taphataa ture taphataan kun xiyyeeffannoo kanaan akka hojjetus taasifamaa jira. Feliiks bara darbellee taphattoota ol-adeemoo keessaa taphataa cimaa addunyaa kanaa ta'uun filatamee badhaasa argateera. Guyyaa Dhalootaa : Bitootessa 25/2000 Sarara irra taphatu: Cinaan fuulduratti kan marmaaru Taphataan kun Doortimond keessatti ga'umsa ajaa'ibaa agarsiisaa jira. Kubbaawwan goolii ta'an hedduu hiriyyootasaaf kennuun alatti yeroo darbn keessa gooliiwwan hedduus lakkoofsiseera. Miirri ofitti amanamummaa inni qabus dirree keessatti sirriitti irraa mul'ata. Guyyaa Dhalootaa: Onkoloolessa 31, 2002 Sarara irra taphatu: Cinaan fuulduratti kan marmaaru Faatiin saffisa baayyee ajaa'ibaafi kubbaa ammoo fuulduratti geessuu dandeettii qabuun addatti beekama. Taphataan kun kubbaawwan baayyee rakkisoodha jedhamaniillee akka gara gooliitti jijjiiramtu dandeettiin taasisuu isaa guddaadha. Wanti caalaa abdii namaaf kennu ammoo taphataan ol-adeemaa kun kilaba Baarseloonaaf kan taphataa jiru ta'uu isaati. Isa waliin taphattoonni ciccimoo akka Liyooneel Mesiin jiraachuun akka inni dandeettii isaa baasee fayyadamu isa dandeessisa jedhamee yaadama. Umuriin isaa ganna 17 kan ta#e Faatiin, seenaa Baarseloonaa keessatti taphataa umurii xiqqaadhaan goolii lakkoofsisedha.  Shaampiyoonsi Liigiirrattis Baarseloonaaf goolii lakkoofsisuufi kubbaa gooliif taate tolchee kennuun kilabicha keessatti seenaa hojjeteera. Guyyaa Dhalootaa: Onkoloolessa 7/1998 Sarara irra taphatu: Marmaaraa ittisa karaa mirgaa Taphataan Liiverpuul umuriin isaa ganna 21 ta'e kun bara darbe Liiverpuul waliin Shaampiyoonsi Liigii taphachuun shaampiyoonaa ta'eera. Tapha mo'atanii darbuu Baarseloonaa waliin tureen ga'ee inni gumaache eenyuyyu kan dagatu miti. Ittisuurrattis dandeettii gaarii kan qabu taphataan kun kubbaa inni gara gaaliitti dhiyeesullee taphattooota garee isaa qajeelaatti qaqqaba. Dandeettii amma irra jiru kanaan itti fufee jennaan taphataan kun itti gaafatamummaan isaa inni guddaan sarara ittisaarra ta'ullee, sochii inni gara fuula duraatti sosocho'uun taasisu kan abdatamu isa taasiseera. Guyyaa dhalootaa: Waxabajjii 11/ 1999 Sarara irra taphatu:  Sarara gidduu Yeroo warri Jarmanii kubbaa nama hawwatuufi gammachiisaa ta'e arguu dhaabanitti taphataan dargaggeessi kun argamuun isaa akka abdii horatan taasiseera. Beekumsa kubbaa ol-aanaa qaba kan jedhamu Havertiiz, waggaa 20 irra osoo jiruu Bondosliigaa keessatti taphoota 100 ol taphachuu danda'eera. Guyyaa Dhalootaa : Caamsaa 28/2000 Sarara irra taphatu: Sarara gidduu Piriimer Liigii Ingiliiz keessatti tooftaa ittiin leenjisuun taphattoota ciccimoo baasuun dandeettii ol-aanaa akka qabu kan himamuuf leenjisaan Maanchester Siitii Peep Gaardiyoolaa jala ta'uun isaa ol-adeemaa kanaaf carraa gaariidha jedhaaa jira. Dabalataanis taphattoota ciccimoo akka Keviin Debiruyiinee, Deeviid Silvaafi Bernaardoo Silvaa warra fakkaatan ilaalaa taphachuun isaa gara fuula duraatti waan hedduu akka gochuu danda'u kan agarsiisudha. Kana malees, taphataan Riyaal Maadiriid Roodiriigeeziifi kan Maanchester Yunaayitid Meseen Giriinwuudis waggoota 10 itti aanan keessatti taphattoota cicimoo addunyaa keessa galuun dorgomuu wara danda'amanidha.	https://www.bbc.com/afaanoromoo/oduu-51016443
politics	Waldhibdee Yuukireen: Puutin Yuukireen weeraruuf murteessuu isaanii 'amaneera' jedhan Baayidan	Pirezidantiin Ameerikaa Joo Baayidan gitni isaanii kan Raashiyaa Vilaadimiir Puutin weerara Yuukireen irratti banuuf murteessuu isaanii amaneera, haleellaan sun ''guyyoota muraasa keessatti eegala’’ jedhan. Aab Baayideen kun odeeffannoo basaasaa Ameerikaarratti kan hundaa’e yoo ta’u, magaalaa guddoo Yuukireen Kiiv irratti qiyyaafachuu akeeka jedhan. Raashiyaan garuu gama isheetiin weerara banuuf karoorsuu haalte. Biyyoonni Lixaa garuu Raashiyaan muddama dharaa Baha Yuukireenitti uumuun, muddama sana akka sababaatti lakkaa’uun haleellaa jaqabuufi jedhu. Raashiyaan loltoota 169,000-190,000tti tilmaaman daangaa Yuukireenirrattiifi iddoo daangaatti dhiyaatu qubsiisuu Ameerikaan beeksifteetti. Lakkoofsi loltoota kun loltoota Raashiyaan deeggaraman, kanneen Reppabilika Dontetski fi Luhaansak jedhanii Bahaa Yuukireen keessatti of waamann ni dabalata. Pirezidantiin Ameerikaa Joo Baayidan tamsaasa karaa foddaa TV tiin darbe irratti masaraa Waayit Haawus irraa; ’’Humnoonni Raashiyaa torban dhuftu, guyyoota as aanan keessa Yuukireen haleeluuf karoorsu Ameerikaan sababa hin amanneef homaa hin qabdu,’’ jedhan. ‘’Ammatti Puutin murteesseera jedheen amana,’’ jedhan itti dabaluudhaan Aab Baayidan. Kanaan dura Pirezedantii fi qondaaltoonni isaanii olaanoon dhimma kana adda hin baafanne jechaa turan. Baayidan, Raashiyaan ammas taanaan ‘’dippiloomasiin furuu filachuu dandeessi,'' jechuun himu. Jimaata dabre kana hoggantoonni warreen Yuukireen irraa foxxoquu barbaadanii jiraattoonni naannicha gadhiisanii akka  baqatan kan akeekkachiisan yoo ta’u, Yuukireen haleellaa banuuf karoorsaa jirti, boombiin nu haleeluu hammeessiteetti jechuun muddama hammeessan. Yuukireen gama isheetiin irra deddeebiin haleellaa kamiyyuu banuuf karoorsaa hin jiru jette. Ministirri Dhimma Alaa biyyattii Dimeetirii Kulebaa kuni ‘’Gabaasa burjaajessaa Raashiyaan uumte’’ jedhaniitu dubbicha fudhatama dhabsiisan. Hoogganaan Rippaabilika Ummataa Donetik Deenis Puushlin, viidiyoo Jimaata waraabame jedhurratti namoonni naannichaa bahuu beeksise. Haata’u malee, xiinxalli BBC’n daataawaan agarsiifamaniirratti gaggeesse akka agarsiisuutti viidiyoon sun diinummaan osoo hin hammaatiin, guyyaa waraabame jedhame guyyoota lama durse waraabame. Kireemliin akka ibsetti, Pirezedant Puutiin dawoon qubannaa daangaarratti akka dhaabamuufi ‘’’gargaarsi atattamaa namoota iddoowwan Yuukireen irrraa foxxoquu barbaadaniirra nannnichatti baqatan akka gargaaruun danda’amu ajajaniiru.'' Miidiyaan Raashiyaa akka gabaasetti, jiraattoonni naannichaa konkolaataa baasii gurguddaa hedduun gara Raashiyaatti baqatan. Ministeerri Dhimma Alaa US garuu Mooskoon isa haleellaa banuuf humna gurmeeessaa jirtu addunyaan quba akka hin qabaanne gochuufi kana dalagdi jedhe. Waayit Haawus akka jedhutti, namoonni naannichaa baafamuun Mooskoon burjaajii uumtee waraana banuu ka’uumsa godhachuufi jedhe.	https://www.bbc.com/afaanoromoo/oduu-60443513
entertainment	Qaamolee booyyee du’ee sa’atii booda gariin bayyanachiisuun danda’ame	"Booyyeen ajjeefamee sa’atii tokko booda kutaalee qaamasaa hanga tokko bayyanachiisuun kan danda’ame yoo tahu, kunis wal’aansa fayyaa keessatti tarkaanfii guddaadha jedhan qorattoonni US. Malli kuni kutaaleen qaamaa dhala namaaf dhaabaman akka dabalaniifi hakiimonni lubbuu namaa baraaruuf yeroo akka argatan gargaara. Yaada battala jireenyaafi du’aa gidduutti maaltu uumama kan jedhus qorannoo kuni falmeera. Ogeessonni kunneen akka jedhanitti, ‘’argannoon kuni waan ajaa’ibaafi faayidaa qabeessa tahe dha,’’ Yeroo onneen dhahannaa dhaabdu, qaamni keenya oksijiiniifi gosoota nyaata jiraachuuf barbaachisan beela’a. Kutaaleen qaama keenyaa ni afuufamu, ujummoon dhiigaa hojii dhaaba, seeliiwwan qaama keenya ijaaran du’uu jalqabu. Seeliin du’uun kuni kana dura dhimma saffisaaan raawwatuufi waan duubatti hin deebifamnettidha yaadama ture. Haatahu malee qorattoonni Yuunivarsiitii Yeel, miidhaa haala kanaan qaqqabu booyyee erga du’ee sa’aatiin tokko darbe irratti hanga tahe duubatti deebisuu danda’aniiru. ""Dalagaa seelii murasa iddootti debisuu dandeenyeerra, kana kutaalee qaamaa murteessoo tahanirrattidha raawwanne, silaa kutaaleen qaama kunneen du’uutu irra ture,"" jedhan piroofeesra Neenaad Seestaan. ""Seelonni kunneen sa’atii dheeraa dalaguu irra turre keessatti hojjechaa turan."" Qorattoonni kunneen sammuu booyyee irratti teeknolojii wal-fakkaataa ‘OrganEx’ jedhamu bara 2019tti hojiirra olchanii turan. Teeknolojiin kunis: Qorannoon kuni joornaalii Neechar jedhamu irratti kan maxxanfame yoo tahu yaalii kanarratti booyyee 100 eeyyama itti argame faayidaarra oolaniiru. Saayintistoonni qoricha hadoochu booyyee kunneeniif erga kennanii booda onneen isaanii hojii akka dhaabu taasisan. Sa’atii tokkoof erga du’aniin booda, sirna teeknolojii OrganEx jedhamu kanatti qunnamsiisaniin booda makaa keemikaalaa bayyannachiisu sa’atii ja’aaf kennaniifi. Qorichi inni hadoochu yeroo yaaliin kuni geggeeffamaa ture akkuma jiruun itti fufee ture. Sa’aatii jahaa booda qaamolee booyyee kanaa akka onnee, tiruu fi kale baqaqsanii qaamoleen kunneen gariin dammaqanii tajaajila haga tokko kennuu eegaluu agarsiisan. Onnee keessa sochiin elektiriikii deebi’eera akkasumas maashaaleen onnee tokko tokko shuntuuranii diriiraa turan. Haata’u malee qaamoleen kun qixa yeroo du’a duraatiin hin dalagne. “Sadarkaa molokiyuuliitti seelii suphuun akka danda’amu agarsiifnee jirra. Seelonni akka hin duune amansiisuu dandeenya jechuudha,” jedhan qorataan Dr Zivoonimiir Virseeljaa. Yeroo tokkotti mataa fi mormi booyyee kanaa sirnaan socho’uu eegalee ture. Kana jechuun bayyanachaa turan jechuu ta’uu mala garuu qorannoo dabalataa fedha. Akka yaalii bara 2019n mul’ate sammuu keessa bayyanachuun akka jiru ragaan tureera. Garuu dambaliin sammuu ykn ammoo sochiin elektiriikii kan of-baruu ykn jiraachuu agarsiisu hin mul’anne. Teekinooloojiin kun namootarratti akka hojiirra oolu osoo hin godhamiin dura qorannoon hedduun godhamuu barbaachisa. Haata’u malee xiyyeeffannaan duraa qaamoleen namaaf bakka buufaman yeroo dheeraa turanii dhukkubsataa bira akka gahan gochuudha. “Qaamoleen namni tokko arjoomee nama biraaf dhaabaman yeroo dheeraa akka turan gama gochuutiin teekinooloojiin kun abdii guddaa kan keennudha” jedhu Dr Isteefan Laataam, wiirtuu baayoo-etiksii Yeelirraa. Galmi maayyiin garuu du’anii boodallee qaamoleen namootaa akka arjoomamu gochuufi akka wal’aansaattis teekinoolojii kanatti dhimma bahuudha. Teekinooloojiin kun hakimoonni namoota hanqina ooksijiiniin du’an fakkeenyaaf bishaan keessatti kan dhidhiman ykn ammoo dhukkuba onnee tasaatiin kan boqotan wal’aanan yeroo dabalataa akka qabaatan godha jedhu ogeeyyiin. Kana jechuun namoonni kun du’anii sa’aatii muraasa booda lubbuu itti horuun ni danda’ama jechuudha."	https://www.bbc.com/afaanoromoo/articles/c5160j2jwxqo
entertainment	Kobaams Asukuu: Wallisaa Naayijeeriyaa beekamaa sagalee ofiisaa jibbu	Kobaams Asukuu Naayijeeriyaa keessatti hojii muuziiqaa qopheessuu fi sirbuutiin beekamaadha. Haata'u malee Asukuun sababii sagalee ofiisaa hin jaalanneef jecha waltajjii duuba ta'uun hojiisaa eegale. Asuukuun waa'ee jibba sagalee ofiisaatiif qabu ibsuutti akka waan kan nama biraa dubbatuu fakkaata. Oggeess muuziqaa kuni waggoota 13 darbaniif oogummaa muuziqaa isaatiin urjjiiwwan muuziqaa Afriikaa ta'an muraasaa waliin hojjachuu BBCtti hime. Asukuu dargaggeessi waggaa 41, walliftoota beebbekamoo Afro Music kanneen akka Asaa waliin albamiishee kan bara 2017 irra hojjateera. Gama muuziiqaa isaa kan wangeela, lubbuu, RnB fi Afropop makaa qabu ilaallatuun ammoo, keessattu muziiqaawwan We Plenti, One Hit fi Ordinary Peole jedhaman baayyee beekamtii kan argatan keessaayi. Waa'ee jaalala muziiqaaf qabu yoo dubbatuuf onneedhuma irraayi, garuu ammoo gama sagalee ofii ilaallatuu yoo itti ka'ee sirnaan of ibsullee hin danda'u. Keessa darbuunis jecha ''nan jibba'' jedhu fayyadama. ''Wanti anaaf hin mijjannee tokko jira,'' jedha. Innis ilaalcha hiriyootasaa itti dhiyaatanii isaaf qaban ta'u dubbata. Hiriyaansaa Muyiwaa Oyinolaa ''Asukuun kana yeroo hunda jedha. Garuu ammoo dandeettii sagalee namoota biraa fakkeessuu cimaa qaba,'' jechuun dhugaa baha. Dur wayita mana barnootaa Koolleejjii Leegoosiitti waliin barataa turanitti, Asukuun kan ijaan hin agarree, Mr Oyinlolaa kutaa keessatti raadiyoo sagalee warraabdu isa gargaaraa akka ture yaadata. Yeroo hunda kaayyoo barnoof ta'u baatulleen daree keessatti sagalee barsiisaa akka waraabaa ture hima. ''Barsiiftotaa fi barattoonni dareesaa hundi hiriyoota isaa turan,'' jechuun walitti dhiheenyaa Asukuun namoota waliin qabu ibsa. Asukuun indastirii muziqaa keessatti waggaa 20ffaa guutuu sababeeffachuun dhuma bara kanaatti deeggartoota isaatiif albamii muziiqaa tokkoo dhiyeessuuf hojjataa jira. Albamii haaraa qopheessaa jiruus kan shubbisoota walin dhiyaatuudha. Akka jedhuutti, gara muuziqaatti kan galee erga bakka sagaleensaa guutuu qabuu garuu kan warra kaanii hin geenyee jiraachu erga hubateen booda dhumarratti ta'u dubbata. Haata'u malee ammoo waltajjii gubbaa bahanii sirbuun Asukuuf waan laayyoo miti. ''Yeroo hunda waltajjii gubbaatti nan sodaadha. Gonkumaa osoo hin sodaatiin waltajjiiitti bahee hin beeku. Gonkumaa,'' jedha ofitti qoosaa. Yeroo baayyees akka lammata hin sodaanne ofiisaaf waadaa akka galaa ture fa'i kaasuun qosa. Sodaa itti dhagahamu mo'achuuf of amansiisuu ol utaalaa fi kadhannaa taasisuu fa'i yaadata. Tokkicha itti seennaan ammoo ''yeroo tokko tokkoos waltajjii irraa na buusuun rakkisaa ta'a,'' jedha. Tokkicha ol baanaa ''addunyaa kiyya keessan gala.'' Walliisaan akka nama amanaa cimaatti of ilaalu kunis, murtoo jireenya isaa hojii muuziqaa keessa godhachu kanas erga kadhannaan inni Waaqatti taasise gahee olaanaa qabaachu hima. Asukuun ammaan tana baayye beekkamtii qabaatulleen, indastirii muuziiqaa Naayijeeriyaa keessatti garuu fudhatama cimaa hin qabu. Dhalootuma irraa qaroo dhabaa kan ta'e Asukuun, jalqaba ooguummaa isaarratti loogiin irra gahee ture. Yeroo artistiin tokko akka muuziqaa isaa hin hojjanneef barbaadee jiraachuu yaadata. ''Artistichi ammalleen nama addunyaa muuziiqaa Naayijeeriyaa keessatti bakka olaanaa qabu yoo ta'u, guyyaa tokkoos beellama qabannee akka baandii isaa hunda waliin dhufu eegaa turre.'' Garuu aartistichi achiin osoo hin bahiin hafe. ''Istudiyoo keessa taa'ee sa'aatii saddeetiifan isa eegee.'' Boodarra garuu aartistichi akka qopheessaan muuziqaa qaroo dhabeessa ta'e hojjatuuf hin barbaadne ture. Taateen akkasi kunis yoo isa mudatu kana qofaa hin turre. ''Garuu ani guuddatees xiqqaatees akkan alaqaa muuziqaa ta'eetti natti dhagahama,'' jedha. Yeroo isaa guutuun osoo gara addunyaa muuziqaatti hin galiin dura, Asukuun yaaliin inni Yunivarsitii Ameerikaatti barachuuf taasisee hin milkaa'iniif hafe. Carraa Iskolaarshippii argatee waan hundi erga xumuramee akka ture hiriyaansaa ni yaadata. ''Dhumarratti, jalaa haqamee natti fakkaata.'' Qaroo dhabeeyyiin biyya guddinarratti argamu irraa dhaqu waan itti baruu hin se'anii natti fakkata jedhan. Cimina barnoota kan qabu Asukuu sun baayyee yeroo cimaa ta'ulleen, garuu kunoo jireenyaa itti fufeera jedhan, Mr Oyinlolaan. Asukuun haala itti guddifamee baayyee jaalata. ''Sababii jaalala maatiin kiyya naaf qabataa na guddisan irraa ka'uunis ani anuma..'' ''Maatii haala daa'ima qarroo dhabaa itti guddisuun danda'amurratti yeroo tokko tokkoo hubannoo dhaban illeen, yeroo sanatti waan beekan huna akka naaf godhaniitti natti dhagahama,'' jedha. Hanga waggaa 10tti mana barnootaa seenuuf baayyee rakkoo turu yaadata. Kanaafu maatiinsaa miira akkuma ijoollee kaanii umuun yaalii itti yaadame raawwatan jedhan. Maatiin isaas qaroo dhabeessa ta'uun akkuma bifaan gurraacha, ykn adii ykn dheeraa ykn gabaabaa ta'u malee waan addaa akka hin taanee isa barsiisuu dubbata. Innis osoo baayyee daa'ima ta'ee jiruu ashangulliitii xiqqoo irraa attamiin piyaanoon akka tabatamu barate. Hiriyyaaansaa piyaanoo ashangulliitii kan obbooleetti isaa kenneef. Garuu ammoo akka obbooleettiin isaa jalaa hin fudhanneef gonkumaa allatti akka bahee hin tabanneef akeekkachiisee. Jaalalli hojiisaatiif ijoolluun qabuuf kunis wayita umuriinsaa waggaa 15 ta'uutti akka ambaasaadara Unicef biyyaaleessaa jalqabaa Naayijeeriyaa ta'un hojjatuuf isa kakaase. Rakkooleen mirga daa'immaniifi daa'imman miidhaa qaamaa qabanii rakkoo cimaa hoggansa biyyatiiti jedha Asukuun. Muziqaan jijjirama hawaasummaa, haqa hawaa fi hawaasaa kakaasuun meeshaa barbaachisadha jedhan. Kanaanis fooyya'ina jireenya Naayijeeriyaa hedduuf akka gumaatu yaada.	https://www.bbc.com/afaanoromoo/oduu-60811893
sports	Yargan Kiloop: Leenjisaan Liivarpuul tapha yeroo ayyaanaa taphatamu 'yakka' jedhan	"Leenjisaan Liivarpuul Yargan Kiloop yeroo ayyaanaa kanatti kilaboonni muraasni guyyoota sadiitti tapha lama akka taphatan inni taasifamu yakkaa jechuun himan. Piriimer Liigiin tibba ayyaana Dhaloota Kiristoos kana torbanitti taphoota lamaa ol taphachiin isaanii kun afaan isaaniitiin 'Booksiing Deey' jedhama. Kilabiin isaa Liiverpuul (Diimoleen) Kamisa har'aa gara Leestar deemuun erga taphatanii booda gaafa Dilbataa ammoo gara Woolviis dhaqun ni taphatu. Kilaboonni biroo garuu tapha lama gidduu boqonnaa guyyaa tokko qabu. Waancaa Kilaboota Addunyaa Qaxaar deemuun erga mirgaan galeefi waancaa Kaaraabaawoo irratii erga mo'amanii as walumaa gala ji'a Muddee keessatti Liivarpuul tapha sagal taphata jechaadha. ""Kunimoo 'sirrii miti,"" jedhaniiru Kiloop. ""Ammas taphachuu hin rakkannu. Tapha guyyaa Booksing Deey jedhamu leenjisaan taphachuuf rakkoo hin qabu, garuu taphni Muddee 26 fi 28 taphatan garuu yakka. 'Wanti kun waggaa waggaan leenjisototaaf haaraa miti,' jedhaniiru. Tapha dirree Leestar dhaqee Liivarpuul taphatu irratti Aleekis Oksileed Chaamberliin tapha Waancaa Kilaboota Addunyaa kan FIFA'n qophaa'e irratti waan miidhameef hin hirmaatu. Jara Leestar jalaas taphattoonni miidhaman ni jiru. Haata'u malee, taphataan sarara gidduu Leestar baatii Amajjii darbe as dirree keessaa fagaatee ture shaakalatti deebi'us taphatti waan deebi'u miti. Faabinihoo, Diyaan, Looviran akkasumas Joweel Maatip garuu ammallee Liivarpuuliif hiriiranii taphachuu hin danda'an. Unaay Emiree kan bakka bu'e Mikeel Arteetaan taphattoota isaa biraa waan humna namatti horu akka arge himeera. Arsenaal Sanbata darbe Evartan waliin galchii malee erga adda bahee booda har'a ammoo dirree Bornimaawuz dhaqee taphata. ''Taphoota darban keessatti akkatti taphattoonni mallattoon dirreerratti waliigalan dabaleera,'' jechun ibsa. Tapha har'a Maanchistar Yunaayitid dirree ofiirratti Niw Kaasiliin morkaturratti Pool Pogbaan ni hirmaata jedhamee eegama. Diwogoo Daalot argamu danda'a. Haata'u malee, Erik Beeli, Anjel Goomeziifi Timooti Foosu Mensaah garuu ammallee hin hiriiran. Jarri Niiw Kaasil garuu ammallee Paawul Dumeetin ala jiru, Jetroo Wiilems garuu ni deebi'a jedhamee eegama. Dilbata darbe Chelsiitin 2fi 0'n kan mo'ame Totanhaam tapha har'aa injifachuuf dirree seena jedhamee eegama. Biraayitanis tapha torban darbeen hin milkoofne ture. Yoo seenaa guyyaa Booksing Deey ilaalle Totanhaam tapha guyyaa har'aa taphatame irra aanaa tureera. Jarri Totanhaam yeroo xumuraaf guyyaa Booksing Deey kan injifataman Muddee 26, bara 2003 ture. Biraayitan garuu erga bara 2005 as tapha guyyaa har'aa taphatamu mo'ateetu hin beeku."	https://www.bbc.com/afaanoromoo/oduu-50915888
sports	Mesuut Oziil: Taphataan sarara jidduu Arsenaal 'oduu sobaan gowwomfame' jette Chaayinaan	"Mesuut Oziil akka Chaayinaan musliimota 'Uighur' itti qabde kan qeeqe ""oduu sobaatiin gowwoomfameeti"" jedhe dubbi himaan ministira dhimma alaa Chaayinaa. Taphataan Arsenaal ofii isaa musliima ta'e Oziil, musliimota warra 'Uighur' ""qabsaa'ota warra ari'atamuu didan"" jedhee marsaa hawaasaa irratti barreesse. Mootummaa Chaayinaa fi musliimota kaan callisanis qeeqeera. Qeeqni Oziil kun 'oduu dhugaa hin taane irratti hundaa'eeti' kan jedhan Geeng Shuwaang, taphatichi gara Chaayinaa imale haala jiru akka ofumaa akka daawwatu afeeranii jiru. Gareeleen mirga namoomaa akka jedhanitti namoonni miliyoona tokko ta'an, kan hedduun isaanii musliimota 'Uighur' ta'an manneen hidhaa eegumsa jabaa keessatti akkanumaan hidhamanii jiru. Chaayinaan garuu yeroo mara dhiibbaa musliimotarraan gahuun himata irratti dhiyaatu ni haalti. ""Jiddugalawwan leenjii ogummaatti"" leenjii fudhachaa jiru malee hidhaa miti jetti. Qeeqa Oziil Chaayinaa irratti dhiyeesseen booda TV'n biyyaalessaa Chaayinaa CCTV'n tapha Arsenal fi Manchistar Siitii sagantaa isaa keessaa haqeera. Arsenaal akkaataa Musliimonni Chaayinaa keessa jiran itti qabamaa jiranirratti Oziil yaada miidiyaa hawaasummaa irratti  kennee keessaa harka hin qabu jedhe. Warri 'Uighur' musliimota lakkoofsaan miliyoona 11 ta'an lixa Chaayinaa naannoo Shinjiyaang kessa jiraatu. Chaayinaan musliimota 'Uighur' kana manneen hidhaa eegumsa jabaa keessatti osoo seeratti hin dhiyeessiin akkanumaan hiiti jedhamtee yeroo hedduu qeeqamti. Manneen hidhaa kana keessatti afaan Mandariinii Chaayinaa akka baratan, pireezidant Shii Jiinpiingiif amanamoo akka ta'an, amantaa isaaniis akka ganan taasifamu jedhama. Chaayina dhimma kana haaltullee BBC'n qorannoo taasiseen hidhatoonni akka balballi itti cufame taa'an, akka adabamanii fi yaada dhimma amantaa irratti qaban akka jijjiiran dirqisiifamu Hidhamtoonni qaamaa fi xiin-sammuu isaaniirra miidhaan adda addaa akka gahu BBC'tti himaniiru. Miidhaa musliimota kanarra gahu ilaalchisuun qeeqni Mesuut Oziil dhiyeesse deeggartoota Arsenaal lammilee Chaayinaa kan mufachiise jedha jedhe Waldaan Kubbaa Miilaa Chaayinaa."	https://www.bbc.com/afaanoromoo/oduu-50813019
health	Saayintistoonni Heppataayitis C argatan badhaasa Noobeelii bara 2020 injifatan	Saaayintistoonni vaayirasii tiruu miidhu Heppataayitiis C jedhamu argatan badhaasa Noobelii bara 2020 damee fayyaatiin kennamu injifataniiru. Badhaafamtoonni kunneenis; Saayintistii lammii Biritiish Maayikil Haayitan, qorataa US Haarvey Alter fi Chaarlis Raayis jedhamanidha. Koreen badhaasa Noobelii akka jedhetti, argannoon ogeeyyii kanaa ''lubbuu namoota miliyoonatti lakkaa’amanii du’arraa baraare’’. Vaayirasiin Heppataayitiis C kaansarii tiruu namatti fiduun kan beekamu wayita ta’u, namoonni hedduun tiruusaanii akka jijjiruuf dirqamaniif sababa ta’uun beekama. Bara 1960 keessaa namoonni dhiiga nama biraarraa fudhatan dhibee iccitiin isaa yeroo sanatti hin baramne, tiruun akka gubatu taasisuun saaxilamuun rakkachaa turani. Koreen badhaasa Noobelii akka jedhetti, dhiiga daddabarsuun balaa hamtuu turee jedhe. Ammatti rakkoon qorannoo dhiigaan walqabatu kutaalee addunyaa harka caalaa keessatti furameera, dawaan farra vaayirasii bu’aa qabeessa ta’aniis kalaqamaniiru. Koreen badhaasichaa akkas jedhe ’’seenaa keessatti yeroo jalqabaatiif dhibee kana fayyisuun danda’ameera, kunis vaayirasii Heppataayitiis C guutummaatti dhabamsiisuuf abdii uume,’’ jedhe. Vaayirasiin kun namoota miliyoona 70 faale, isaan keessaa waggaa tokkoo keessaatti lubbuu namoota 400,000tti dhiyaatanii galaafata. Vaayirasiin Heppataayitis A fi B jedhaman walakkeessaa bara 1960 keessa jiraachuun isaanii barame. Pirofeesar Harveey Alter jaarmiyaa fayyaa Ameerikaa keessa wayita hojjatan bara 1972, namoonni dhiiga nama biraa irraa fudhatan maaliif akka dhukkubsatan adda baasan. Dhukkubsattootarraa dhiiga fuudhanii Chimpaazii akka dhukkuba qabsiisuu argatan. San booda Heppataayitis C’n maqaa Heppataayitis ‘A  fi B hin taane‘ jedhamee waamamuu eegale. Pirofeesar Maayikil Haayitan immoo bara 1989tti caaseffama dhala sanyii vaayirasichaa adda baasanii, Heppaataayitis C jedhamees moggaafame. Sana booda bara 1997 immoo Pirofeesarri yuunivarsiitii Waashingiteen Chaarlis Raayis, maalummaa vaayirasichaa bal’isanii hubachiisuurra darbanii, qaccee sanyii vaayirasichaa kalaqame/gulaalame Chimpaazii irratti Heppataayitis fiduu akka danda’u mul’isaniiru.	https://www.bbc.com/afaanoromoo/oduu-54421401
politics	MM Haayitii dhaddacha ajjeechaa Pirezdaantiirratti ragaa akka dhiyeessaniif gaafataman	Abbaan alangaa olaanaa Haayitii, Ministirri Muummee Eeriyaal Henerii nama olaantummaan ajjeechaa Pirezdaant Jovenel Mooyis irrratti shakkame waliin hariiroo qaban akka ibsaniif gaafataman. Pirezdaant Moyiis kan ajjeefaman Adoolessa 7 irratti yemmuu hidhatonni mana isaanii cabsanii seenanittidha. Abbaan alangaa Bedfoord Kilaawud akka jedhanitti, pirezdaantichi ajjefamuu saatii muraasa dura MM Henrii shakkamaa Jooseef Fiilix Badiyoo waliin bilbilaan yeroo hedduu haasa’aniiru. Obbo Kilaawud akka jedhanitti MM Henrii dhaddacha irratti akka argamaniif “affeeramanii” sababiin isaa ajaja mana murtin waamuuf aangoo waan hin qabneefi. Abbootiin alangaa akka jedhanitti, ragaa dijitaalaatiin akka mirkaneeffametti, MM Henerii fi Shakkamaan Baadiyoo, Adoleessa 7 irratti Pirezdaant Moyiis ajjeefamuuun saatii muraasa booda, si’a lama bilbilaan haasa’aniiru. Ragaan kaartaa akka mul’isutti Obbo Baadiyoon, kan amma bakka inni jiru hin beekamne, yeroo bilbilaan haasa’utti mana pirezdaanticha keessa ta’ee ture. Xalayaa ministira muummeef barreessaniin Obbo Kilwaad afferraan kun diraqama akka  hin taane ibsaniiru, ta’us garuu “dhimmichi dubbii cimaa” waan ta’eef waamichi kana taasisuun barbaachisaa akka ta’e eeraniiru. Dhaddachi kun Kibxata Mana Murtii Olaanaa Port-au-Prince’tti gaggeeffama jedhamee eegama. Ministira Haqaa kan ture Baadiyoon, ajjechaa kana tarii qindeesseera shakkiin jedhu akka jiru qorattoonni ibsaniiru. Himata kana irratti inni ammayyu deebii hin kennine. MM Henerii kanaan dura miidiyaa biyyattiitti akka himanitti Baadiyoon ajjechaa kana keessatti hirmaateera jedhe hin amanu jechuun falmanii turani. Dubbii himaan wajjirra MM Henerii, affeerra dhiiyate kana irratti yaada akka hin kennine AP’tti himeera. Poolisiin akka jedhuttti, ajjeechaa kanaan wal qabatee, miseensota waraanaa Kolombiyaa sooroma ba’an 18 dabalatee, namootni 44 to’annoo jala oolaniiru.	https://www.bbc.com/afaanoromoo/oduu-58535157
politics	Ahmadreza Djalali: Siwiidiin doktaricha du'aan adabuuf karoorfachuutti yaada'u himte	Minisiteerri Dhimma Alaa Iswiidiin, gabaasaaleen Iraan doktara lammii Isiwidiiniifi Iraan ta'e baatii kana keessa du'aan adabuuf karoorsuun ''garmalee yaaddeessaadha'' jedheera. Maddeen ejansii oduu Isna kan walakkaa qondaala-Iraan ta'eetti akka hinamiitti, Ahmaadreza Dijalali kan umuriin waggaa 50 Caamsaa 21 du'aan adabama. Ministirri Dhimma Alaa Iswiidiin, Aan Lindee toora tiwiitaraatiin akka jedhaniitti, Iswidiiniif Gamtaan Awurooppaa adabbii du'aa kana balaaleeffachuun Dijalalii akka gadhiifamuu gaafataniiru. Oggeessi wal'aansa hatattamaa kunis 2016 keessa osoo imala hojiirra jiru hidhamuun Israa'eeliif basaasta jechun himatame. Waggaa itti aanuus Mana Murtii Warraaqsaatiin Teehiraan keessatti duuti itti murtaa'e. Kanas gareewwan mirga namoomaatiif falman murtee haqa maleessa jechuun balaaleeffatanii ture. Haata'u malee haakiimni kunis dirqamaan dararameefi ijoolleefi haadha warraa isaa Iswiidiniitti aragama fa'i akka ajjeessan dorsiisuun balleessaa raawwachuu ''akka amanu'' taasifamuu himeera. Akkasumas maqaa akaadaamii isaatti fayyadamuun Insititiyuutii Awurooppaa keessatti Iraaniif basaasuu waan dideef akka ajjeefamu itti himamuullee himeera. Muddee 2020 keessa Dijalalin qondaaltoota mana hidhaa Evin kan Teehiraan keessa jiruutiin murteen du'aa isaa hojiirra oolfamuuf akka jiru itti himamee ture.  Haata'u malee qofaatti baatiiwwan shaniif du'a eeggataa akka tureefi booda ammoo gara mana hidhaa sirreeffamoota kaaniitti deebiifamutu himame. Guyyaa Roobii eejjansii oduu Isnaa ''maddeen beekan irraa akkan dhagaheetti, Dijalali dhuma baatii kanaa ykn Caamsaa 21tti ni ajjeefama'' jechuu gabaaseera. Haata'u malee qoondaaltoonni seeraa Iraan odeessa kanarratti yaada hin kennine akkasumas miidiyaalee motummaatinis hin gabaafamne.	https://www.bbc.com/afaanoromoo/oduu-61316927
entertainment	Cuukkoo km 4 : Irreecha hora Finfinneef cuuqqoon hojjetamaa ture xumurame	"Cuukkoon Irreechaa kiiloomeetiira afur dheeratu qophaa'ee xumuramuu, dhaabbanni dhangaa kana qopheessee Kaaffee Internaashinaalii Odaarraa BBCn odeeffateera. Abbaan qabeenyaa dhaabbatichaa Obbo Dimbuu Abdallaa, BBC'tti akka himanitti duudhaan ganamaa Finfenneetti deebi'uusaatiin wal qabatee animmoo kan gahee koo gumaachu jecha cuukoo dheeraa kana qopheesse jedhaniiru. ""Sabni bal'aan kun nyaata aadaa maal qaba?, Maaliin beekama? gaaffii jedhuun yaade jalqabe. Nyaata aadaa gurguddaa shan erga adda baafadheen booda, cuukkoo filadhe"" jedhan. Qabsaa'onni duriillee wayita bosona turan Micciirraa (Cuukkoo) kana nyaachaa waan turaniif, nyaata kallattii hunda Oromiyaatittis beekamu wana ta'eef isarratti akka fuullefatan himu. Nyaata Cuukoo kanas galtee isaa hunda baadiyyaarraa akka fidanis ni himu. ""Dhadhaa qulqulluu, garbuu xaa'oo malee faca'eetti fayyadameen nyaata kana hojjedhe"" jedhan. Cuukkoo kiiloomeetira afur dheeratu kana hojjechuufis garbuu kuntaala 49 fi dhadhaa kiloogiraama 3,538 fayyadamuus himan. Haala itti hojjatamees wayita ibsan, nyaata baayyee dheeraa ta'e kana qopheessuurrattis namoonni 18 akka hirmaataniifi guyyoota 29 akka itti fudhates jedhaniiru. ""Namoonni 18 kun ganama jalqabanii hanga halkan keessaa saatii ja'aatti hojjechaa turan. Hojjettoonni sun hirriibuma qofaaf bahaa turan"" jedhu. Dheerina nyaatichaa meetira tokko tokkotti kukkutamee kan hojjetame yoo ta'u, qulqullina irrattis biiroon eegumsa fayyaa Oromiyaa ogeessota ramadee hordofaa turuu eeran. Nyaatichi pilaastikaan kan saamsame yoo ta'u, bal'ina hanga seentimeetira torba ta'u qaba. Nyaata aadaa dheeraa kun galmee dinqisiisoo addunyaarratti akka beekamuufis Ministeera Saayinsii fi Inooveeshinii akkasumas biiroo aadaafi Turizimii Oromiyaa waliin qindoominaan hojjechaa jiraachus ni himu Obbo Dimbuun. Akkaataa qoodinsa guyyaa Irreechaa Irrattis koree hundeessanii akka jiranii fi yoo qaamni mootummaa nurraa fudhachuu baate gatii madaalaawaadhaan warra Irreessaaf dhufeef akka gurguramus himan."	https://www.bbc.com/afaanoromoo/oduu-49909227
health	Koronaavaayiras: Biraaziliitti guyyaa tokkotti namoonni kuma 33 Covid-19n qabaman	Biraaziil keessatti guyyaa tokkootti namoonni kuma 33 ta'an koronaavaayirasiin qabamuu wayita himamaa jiruutti pirezidaantiin biyyattii Jeer Bolsoonaaroon ammas qufaadhaaf harka hinkenniinu jechaa jiru. Haata'u malee, dhugaan mullisuu garuu ummanni biyyaattii Covid-19 dhumaa jira. Ministirri Fayyaa biyyattii akka beeksiiseetti guyyaa Sanbata darbee qofaatti namoota kuma 33 ta'uti vaayirasichaan qabamuun mirkannaa'ee. Guyyaa Dilbataa ammoo namoonni 1,000 du'uun himameera. Ammaan tanattis Biraazil baayina namoota vaayirasichaan du'aniitiin Faranisaayii caaluudhaan, Ameerikaafii UK fi Xaaliyaaniitti aanuun sadarkaa 4ffaa irratti argamti. Waliigalattis lammiilee 28,834 koronaavaayirasiin dhabdeetti biyyattiin. Biyyattiin amma sadarkaa arfaffaarratti yaa agamtu malee, haala kanaan itti fufnaan Ameerikaatti aantee lammaffa akka taatu oggeessoonni ni tilaamu. Ogeessonnis kana kan jedhaniif haala saffisaa vaayirasichi itti biyyattii keessa babalataa jiru irraa ka'uun jedhameera. Haata'u malee, pirezidantiin biyyattii ammalleen ummanni harkasaa koronaavaayirasiif kennuu dhiisee bahee hojii akka hojjatuuf waamicha taasisaa jiru. Eejjannoo isaa kanaanis deeggartoota hedduu akka qabu himamaa jira. Sababii Covid-19tiin mana keessa taa'uun dinagdee biyyaa miidha jechuun mormaa jiru. Aaanga'oonni biyyattii gara biraa ammoo ejjannoo pirezidaantii isaanii kana balaalleefataa jiru. Haata'u malee, pirezidaantichi ''Vaayirasichaanis kan dhufu du'a yoo ta'u, karra cufannee mana keessa yoo teenyees beelaan du'uudha,'' jechuun mormu. Kama malees, Pirezidaantiin biyyattii osoo maaskii hinkaawwatiin deegartoota isaanii waliin suura wayita adabaabaayiitti ka'an mullatu. Waliigalattis baayyinni namoota biyyattii keessatti vaayirasichaan qabamanii gara miliyoona wallaakkaa gaheera. Ameerikaatti ammoo lakkoofsi namoota vaayirasichaan qabamanii miliyoona 1.7 gaheera.	https://www.bbc.com/afaanoromoo/oduu-52872242
sports	Tapha Piriimer Liigiin har'a Leester Siitii v Liiverpuul, kalee Yuunaayitid qabxii gate	Leenjisaan Leester Siitii, Bireendaan Roojers kilaba duraan leenjisaa turan Liiverpuuliin morkatu. Liiverpuul waancaa bara kanaaf morkachuuf tapha kana mo'achuun dirqama itti taha. Maan Siitiin qabxii jahaan Liiverpuuliin caaleera. Leester ammoo miidhama taphattootaa baay'ee qaba. Leenjisaan Liverpuul Yargan Kilooppi taphataan isaanii sarara ittisaa Virjil Vaan Daayik akkasumas Faabiniyoo, Tiyaagoo fi Kartis Joons gara shaakalaatti deebi'aniiru jedhan. Kunis sababa koroonaavaayirasiin qabamaniif adda of baasuun erga turaniiti. Kilooppi ammas taphataa guddattoota keessa tokkoo fi hojjettota biroo lama adda of baasuun jiraachuu himan. ''Waan rifaasisaa wayiiti. Ganama ganama yeroo dhuftu akkuma carraa loterii taheera. Hunduu nagaadha jettee abdatta, isaan keessaa namni tokko qabama.'' Itti dabaluun ''kun haaluma isaati. Garuu kanarraan ala hunduu gaariidha,'' jedhan. Ittisa bitaa irraa kan taphatu Andii Roobertisan addabbiidhaan hin taphatu. Leester miidhama taphattootaa hedduu qaba. Taphattoota gahumsa qaban jalqaba hiriiran saddet miidhamaan dhabeera. Taphataan sarara ittisaa Leester Timotii Kaastaanyaa erga tapha Maan Siitii 6 fi 3'n mo'aman irratti jijjiiramee galee har'a jalqaba irratti ni hiriira jedhamee eegama. Leester Mudde 26 yeroo taphni Liiverpuul sababa koroonaan Liidis waliin osoo hin taphatiin hafan yeroo biratti darbe Maan Siitii waliin taphatan. Leester haala gaarii irratti hin argaman. Taphattootni jalaa miidhamaniiru,'' jedhe Kilooppi. ''Shaakalaaf baanee ture. Yeroo sana Siitii waliin taphichi 4 fi 0 ture. Ergasii yeroo 4 fi 3 tahe. Wow!  Garee cimaadha. Waan leenjisaan isaanii Bireendaan Roojersi hojjechaa jiru addadha. Liverpuul taphoota 35 keessaa tokko qofa mo'aman. Taphoota Piriimer Liigii 16 darban keessaa tapha tokko qofadha innis kan mo'aman. Taphoota hundumaa dirreen ala taphatan 28 irratti walitti aansuun galchii lakkoofsisaniiru. Kun ammoo kileboota gurguddoof waggoota 61 keessatti kan mul'atee hin beekne ture. Kana malees har'a Tootenahaam Saawuzhampitan, Kiristaal Paalaas V Noorwich Siitii, West Haam v Waatfoordi waliin taphatu. Taphni Arsenaal Woolvis waliin taasisu sababa weerara koroonaavaayirasiin yeroo biraatti darbeera. Maanchister Yuunaayitid kaleessa Niw Kaastil waliin taphachuun qoxa 1 fi 1 xumuruun qabxii gateera. Leenjisaan Yuunaayitid Raalf Raaginik taphicha irratti gahumsa barbaadamu hin agarsiifne jechuun dubbatan.	https://www.bbc.com/afaanoromoo/oduu-59810567
health	Gosootni nyaataa shan yeroo hedduu nyaachuu hin qabne isaan kami?	"Ogeessotni nyaatni ofii isaan uumama namaaf kan hin simne ykn kan miidhudha jedhanii murteessuun cimaadha jedhu. Nyaatni ofii isaan hamaa miti. Ta’us garuu malli ittiin nyaati bilcheeffamuu, hangi nuti nyaannu fi irra daddeebi’uun, bu’aa nyaaticha irraa argannuu hir’isuu irraa eegale hanga miidhaa fayyaa geessisuu danda’a. Kanaaf ogeessotni goosotni nyaata guyya guyyaatti nyaachuu irraa of qusachuu qabna jechuun gorsan kami? Maaliif? Yuunivarsitii Laas Veegaas US’tti ogummaa nyaata bilcheessuu fi sirna nyaata kan baratan Sheef Addis Alem Buzaayyoo, nyaatni zaayita akka coomaa of keessaa qaban yeroo hedduu soorachun, qaama keenya keessatti pirootiiniin garmalee akka baay'atuuf sababa akka ta’u ibsu. Pirootiiniin nyaata zayita qaban irra argannu yeroo qaama keessatti baay'achaa deeman, bu’aa nyaata daakuu irratti nu gargaaruu dhiisaanii gara coomaatti geeddaramu. Kun ammoo dhibee maashaaf nu saaxiluu irraa eegalee hanga kalee keenya irratti dhiibbaa turu uumuu gahuu mala. Kaanaafidha Dhabbati Fayyaa Addunyaa, ga’eessootni akka ulfaatina qaama isaaniitti guyyatti pirootiinii giraamii 0.83 irra hin dabarree akka nyaatan kan gorsu. “Akkuma beekamu Itoophiyaa keessatti akka dandeettii namaatti zaayitaa fi dhadhaa hedduuti nyaatatti dabalama,” kan jedhan ammoo Yunivarsitii Finfinneetti gargaara Piroofesara wiirtuu saayinsii nyaataa fi sirna nyaata Dr Qale'ab Taayyeedha. Yuunivarsitii Diillaatti barsiisaa saayinsii nyaataa fi sirna nyaataa kan ta’an Dr Yihunee Ayyalaa, ashaboo “utuu dhiisneeyyuu homaa miti,” jedhu. Qaama keessatti ashaboon yoo baay'ate, raakkoolee adda addaaf saaxilamuuf carraa qabnu dabala jedhu. Ashaboon soodiyeemii of keessaa qaba, sodiyeemiin qaama keessatti yoo baay'aate ammoo ujummoo dhiigaa keessa akka jiraatu taasisa. Kun ammo dhiibbaa dhiigaa sirrii hin taane fida jechuudha. Kunimmoo walitti ida’ame yeroo booda dhibee dhiibbaa dhiigaa, istirookii, kalee fi rakkoolee biroof nu saaxiluu mala. Dhaabbati Fayyaa Addunyaa namni ga’eessi guyyatti ashaboo giraamii shan ykn fal’aana shaa'ee tokko ta’urra kan kan caaluu fayyadamuu akka hin qabne gorsa. Faallaa kanaan garuu naannoolee Itoophiyaa keessatti, ashaboon gar malee akka fayyadamamu hubachuu isaanii Sheef Addisaleem ni himu. Dr Yihuuneenis yaada kanan walii galuun, “ Ashaboon bunatti, akaayiitti, ittoottis ni dabalama – wanti ashaboon itti hin dabalamne maaltu jira?” jechuun gaafatu. Dhaabbata Fayyaa Hawaasaa Itoophiyaatti daarektara sirna nyaataa fi qorannoo nyaata kan ta’an Dr Maasresha Tasammaa, shukkaara baay'isuun qaama keessatti wantooti annisaa nuuf kennan [energy] garmalee akka baay'atan taasisu jedhu. Wantoonni annisaa keennan yoo baay'atan ammo ‘rakkoo’ hedduu uumu. Inni jalqabaa ulfaatina qaamaa dabaluu ykn furdinadha. Furdinni ammoo dhibee kan biraaf akka saaxilamnuuf carraa guddaa uuma. Feedhii nyaataa hir’isuu irraa eegalee dhibee onnee, dhibee shukkaaraa fi dhibeen kanaan wal qabatan uumuus danda’a. Dabalataanis goosota nyaataa shukkaaraa hedduu qaban akka keekii, karameellaa, ayiskireemii ykn dhugaatii lallaafaa fayyadamuun shukkaara akkanumaan fayyadamuurra waan xiqqaate miti. Ta’us garuu shukkaarri bu’aa qaamaaf uumu waan qabuuf, shukkaara oomishamee [refined sugar] baay'isuu dhiisuun kan gorsamu ta’us,  shukkaarri Firuuktoosii of keessaa qabuu fi fuduraalee keessatti argamu fayyadamuun fayyaa ofii qofa osoo hin taane guddina qamaaf barbaachisaadha. Akka Dr Yuhuneen jedhaniitti, “sammuun keenya annisaa isaa %60 kan fayyadamu shukkaaraa irraadha.” Biyyootii guddatan waliin yoo madalamu dhiyeessiin nyaata omishamee samsamuu guddaa ta’uu baatus, magaalota tokko tokko keessatti fedhiin nyaataa kunneeniif jiru suuta suuta dabalaa jira. Qophii guddaa keessa darbanii saamsamanii nyaatni dhiiyatan shukkaaraa fi ashaboo baay'ee of keessaa qabachuu malu. Dr Qaale'aab Taayyee, gosoota nyaataa sirna qopheessi guddaa [Ultra processed food] keessa darban “hanga danda’ametti utuu fayyadamuu dhiisnee” gaariidha jedhu. Gosooti nyaataa kun yemmuu qopheeffaman wantoota uumamaan hin argamne halluuf, mi’eessuufi akka turaniif jecha itti dabalaman of keessa qabu. Akka Dr Qaale'aab jedhanitti, nyaata akkanaa yeroo hedduu soorachuun, miidhaan inni uumuu inni jalqabaa hariiroo sammuu fi garaacha keenya jidduu jiru jeequudha. Sammuun keenya akkataa beelaa ykn quufa itti hubatu akka qabu kan ibsan Dr Qaale'aab, nyaata warshaatti saamsaman baay'isuun “sirna kana jeequu fi kan barbaadameen ol akka nyaannuuf” fedhii akka uumuu akkasumas araada ta’urra akka gahuu danda’u ibsaniiru. Akkasumas nyaatni saamsamanii dhiyaatanii fi foon of keessaa qaban dhibee kaansariifis nama saaxiluu akka malan himaniiru. Dinnichi zaayitaan waadame ykn chiipsiin, saambusaa fi buskutoonni mi’aawoon biroon zaayitaan waadamnii kan ‘dafanii bilchaatanii’ dhiyaatan gurguruun Itoophiyaa keessumaa magalaa keessatti hedduumataa dhufeera. Gosootni nyaataa akkanaa keessumaa kan akka chiipsii zayitiin waadaman bu’aa isaan sirna nyaataaf qaban “zeeroodha jechuun ni danda’ama,” jechuun Dr Maasresha himaniiru. “Keessumaa hedduun isaanii kan waadaman zaayitaa Palm Oil jedhamuun waan ta’eef fayyaa keenyaaf yaaddessoodha,” jedhu. Dr Yihuneen gama isaaniin, nyaatni akkanaa caalaatti miidhaa kan uumuu zaayitni itti waadamu irra daddeebiin waan fayyadamamuufi jedhaniiru. Sababa kanaan nyaatni kun “zayiiticha ofitti xuuxee gara ‘bad fat’ [coomaa hamaatti] geeddarama. Coomni hamaan kun ammo dhibee kaansarii fiduu danda’a. Fayyaa keenyaafis hamaadha,” jechuun yaada isaani ibsaniiru. Qorattoonni sirna nyaataa akka jedhanitti nyaati tokko qofaa isaa guutuu miti. Nyaata madaalamaa argachuuf fuduraa kuduraalee, fuduraalee, callaa fi nyaata akka ocholooni zaayita of keessa qaban yeroo hedduu nyaachuun fayyaa fi guddina qaamaaf bu’aa buusa. Ta’us akkataa itti nyaata kunneen bilcheessinu bu’aa isaa hir’isuu akka danda’an Dr Maasreshaa himaniiru. Fakkeenyaaf naannolee Itoophiyaa hedduu keessatti “kuduraaleen garmalee bilcheeffamuu malu. Kun beekuu dhabuudha jedheen fudhadha. ""Kuduraaleen sirritti bishaan qulqulluun dhiqamuu qabu. Sana booda garuu garmalee bilcheeffamuun isaanii wantoota bu’aa buusan nyaaticha irraa argaman guutummaa guututti akka dhabnu,” taasisuu danda’a. Sheef Addis Aleem gama isaaniin bolloqqee hanga da’anda’ametti baay'isanii nyaachuun gaarii akka ta’e gorsu. Biyya alaatti “akka warqee giraamiidhaan bitama biyya keenyatti garuu hin fayyadamnu,” jedhu. Yeroo hunda sa’aatii nyaataatti kuduraalee makuun akkasumas akka maksasiitti [snack] waan akka fuduraalee fi salaaxaa utuu hin bilcheeffamiin dhiyaatu nyaachuun gaarii akka ta’e dhaabbati faayyaa addunyaa Ebla 2020 keessa ibsa baaseen beeksiseera. Wanti ijoon garuu nyaata tokko ykn walfakkaataa ta’an nyaachuun yoo xiqqaate wantoota guddina qaamaaf barbaachisan guutuutti fi madalaamaa haala ta’een argachuu irraa nama fageessu."	https://www.bbc.com/afaanoromoo/oduu-60334211
politics	Itoophiyaan jaarmayaa humnoota hidhatan jireenya idileetti deebisu hundeessite	Mootummaan Itoophiyaa jaarmayaa qaamolee hidhatanii sosso’an jireenya idileetti deebisuuf gargaaru hundeesse. Manni Maree Ministeerotaa Itoophiyaa guyyaa har’aa wixinee dambii Komishinii Haaromsa Biyyaalessaa hundeessuuf qophaa’erratti mari’atee raggaasiseera. Murteen kuni eega mootummaan waraana waggaa lamaaf Kaaba Itophiyaatti humnoota TPLF waliin godhe nagaan xumuruuf waliigaltee nagaa mallatteesse booda as bahe. Itoophiyaa keessa bakkeewwan garagaraatti qaamoleen hidhatanii sosso’aniifi gaaffii siyaasaa kaasan ni jiru. Akkaataa waliigaltee mootummaafi TPLF’tti humnoonni TPLF meeshaa ni hiikkatu. Akkasumas TPLF qaamolee hidhataniif deeggarsa taasisu ni dhaaba. Waajjirri Ministira Muummee ibsa baasen sababa komishinii kana hundeessuun barbaachiseef ibseera. Ibsi bahe ‘’bakkeewwan biyyattii hundatti walitti bu’insi adeemaa ture karaa nagaan xumura akka argatu gochuun barbaachisaa ta’u,’’ eera. Akkaatuma kanaan, ‘’humnoonni ijaaramanii socho’aa turan hidhannoo hiikkatanii haala waaraa ta’en hawaasatti akka makamaniifi jireenya nagaa qabu akka jiraatan gochuuf,’’ komishinichi hundaa'uu hime. Dabaluunis, ‘’ijaarsa misooma, nagaafi dimookiraasii biyyattii keessatti akka hirmaatan dandeessisuuf komishiniin haaromsaa hundeessuun barbaachisaa,’’ ta’u ibse. Manni Maree Ministeerotaa Itoophiyaas dambii kanarratti mari’atee kan raggaasise yoo ta’u guyyaa ragga’erraa jalqabee hojiirra akka oolu ibse. Waggoota muraasa darban Itoophiyaa bakkeewwan adda addaatti walitti bu’iinsi sabaa, amantii, akkasumas siyaasaa lubbuu lammiilee hedduu galaafate. Biyyattiis rakkoo guddaarra buuse. Isaan alatti qaamoleen hidhatan sochii taasisaniifi waraana mootummaa waliin lola adeema tureen bakkeewwan nagaa dhaban xiqqaa miti. Kaaba biyyattii ifatti waraana waggaa lamaaf tureen miidhameen alatti Naannoo Oromiyaa, akkasumas Benishaangul keessatti haleellaafi lolli jiruu lammiilee guddoo hubeera. Paarlaamaan Itoophiyaa barana hojii yoo eegalu kallattii mootummaa kan ibsan Pirezidant Saahilawarq Zawudeen mootummaan araara buusuuf akka dalagu ibsanii ture. Torban darbe marii guyyootaaf tureen booda mootummaafi TPLF walitti bu’iinsa dhaabuufi araara buusuuf waliigalteerra gahaniiru. Haa ta’u malee, mootummaan qaamoolee kaan qabsoo hidhannoo gaggeessan waliin marii gaggeessuuf ta’uufi ta’u dhabuun isaa hin beekamu.	https://www.bbc.com/afaanoromoo/articles/cxe828k9vv4o
health	Dhibeen gifiraa balaafamaan DRC keessatti namoota 6,000 galaafate	Akka Dhaabbati Fayyaa Addunyaa beeksisetti Rippaabilika Dimokiraatawaa Koongoo keessatti hanga yoonaatti namoonni dhibee gifiraatiin du'an 6,000 caalaniiru. Tatamsa'innii fi gaaga'amni dhibee gifiraa kanaan biyyattii keessatti mudate kun addunyaarratti isa hammaataa fi kan nama yaaddessuudha jedhe dhaabbati kun. Erga jalqaba bara 2019 dhibeen gifiraa biyyattii keessatti argamee as namoonni 310,000 dhibee kanaan qabamuus ibseera. Tatamsa'ina dhibee gifiraa booda Dhaabati Fayyaa Addunyaa fi mootummaan Koongoo Fulbaana darberraa eegalanii duula talaallii labsaniiru. Bara 2019 keessa daa'imman umuriin isaanii waggaa 5 gadi ta'e miiliyoonni 18 talaallii fudhataniiru. Garuu hanqinni misoomaawwan bu'uuraa, haleellaan giddu galoota eegumsa fayyaa irra ga'uu fi meeshaaleen deggersa wal'aansa fayyaa dhibuun hojii dhibee kana qolachuuf hojjetamu gufachiiseeera. Erga dhibeen kun biyyattii keessatti mul'atee as aanaalee biyyattii 26 hunda keessatti dhibeen kun argameera. Rippaabilika Dimokiraatawaa Koongoo keessatti lakkoofsi namoota dhibee gifiraatiin du'anii kan Afriikaa Giddu Galeessaa keessatti dhibee Iboolaatiin du'anii ni caala. Addunyaarratti dhibee gifiraatiin waggaa waggaan namoonni 110,000 ni du'u.	https://www.bbc.com/afaanoromoo/oduu-51030771
politics	Ergamaan Addaa US Ministira Muummee Abiy Ahimad waliin mari'achuu beeksisan	G﻿aanfa Afrikaatti Ergamaa Addaa US kan ta'an Maayik Haamar waraanni Kaaba Itoophiyaatti eegale karaa nagaan akka xumuramuuf Ministira Muummee Abiy Ahimad fi aangawoota Tigraay arguun waliin mari'achuu isaanii himan. M﻿aayik Haamar waraanni akka haaraatti erga eegalee booda qaamoleen waraana keessa jiran mariitti akka deebi'an gochuuf gara Itoophiyaa imalani. I﻿bsi waajjirri isaanii gaafa Wiixataa baase guyyoota kudhaniif Itoophiyaa turuu hima. W﻿aliigalteen waraana dhaabuu baatii shaniif ture xumura baatii darbe cabuun waraanni akka haaraatti eegaleera. A﻿bbaa waraana kana eegaleerratti mootummaan Itoophiyaafi humnoonni Tigraay wal himatu. W﻿araanni dhaabatee mariin akka eegalu qaamoleen adda addaa waamicha taasisuu itti fufaniiru. K﻿anneen nagaan akka bu'u socho'aa jiran keessaa tokko kan ta'an Ambaasaaddar Maayik Hamar gara US'tti deebi'u waajjirri isaanii ibseera. US m﻿ootummaan Itoophiyaa fi humnoonni Tigraay gaaddisa Gamtaa Afrikaa jalatti waliin mariyachuuf fedha qabaachuu isaanitti simachuun Ertiraan waraana keessatti deebitee hirmaachuun akka ishee yaaddesse ibsiteetti. H﻿umnoonni Tigraayiifi Ameerikaan Ertiraan waraana keessa deebitee seenuu ishee ibsani. Itoophiyaan dhimma kana ni waakkatti. A﻿kkuma Gamta Afrikaa jalatti waliin mariyachuuf fedha agarsiisan, isa dubbatan qabatamaan gochaan akka agarsiisan akka barbaaddu US gaafatte. Maayik Hamar turtii aangawoota mootummaa fi humnoota Tigraay waliin taasisaniin deeggarsi namoomaa dhorkaa tokko malee naannoo Tigraay, Amaaraa fi Affaar akka dhaqqabuuf ejjannoo Ameerikaa cimsanii himuu ibsi kun ni eera. Akkasumas 'hidhaan saba irratti xiyyeeffate haaran eegale', akkasumas haleellaan lammiilee nagaa irratti taasifamu akka dhaabatu akkasumas qaamoleen kana keessatti qooda fudhatan seeraan akka gaafatamaniif Haamar irra deebin gaafatanii jiru. Waa’ee gogiinsa Bahaa fi Kibba biyyattii keessatti mudatee jiru akkasumas deeggarsa namoomaa barbaachisu odeeffannoo argachuu kan ibsan ergamaan addaa kun, US Itoophiyaaf ittuma fuftee deeggarsa namoomaa barbaachisu akka gootu waadaa seenan. W﻿araana Kaaba Itoophiyaatti irra deebin eegale hordofee hawaasni idil-addunyaa qaamoleen wal-waraanan dhukaasa dhaabun mariitti akka deebi'aniif waamicha gochaa jiru. Mootummaan Itoophiyaa fi Ertiraan waliin ta'uun waraana guddaa nurratti bananiiru jechuun Dura Taa'aan TPLF UN waraana dhaabsisuuf 'humnaan gidduu haa galu' jechuun xalayaan gaafataniiru. B﻿ooda ammoo humnoonni Tigraay Gamtaa Afrikaa jalatti mariyachuuf walii galuu isaanii beeksisan. M﻿ootummaan Itoophiyaas marii Gamtaa Afrikaatin gaggeeffamu akka deeggaruu fi mariyachuuf fedhii qabaachuu beeksisuu hordofee hawaasni idil-addunyaa murtee qaamolee lamaanuu faara tolaadhan simatanii jiru. H﻿aa ta'u malee, waamicha dhukaasa dhaabuu humnoonni TPLF taasisan irratti mootummaan waan dubbate hin qabu. Ameerikaan marii qaamoleen lamaan Gamtaa Afrikaa jalatti taasisan US akka tumsitu beeksisteetti. Muddama mootummaa federaalaafi TPLF gidduu adeemaa erga tureen booda humnoonni TPLF buufata waraanaa Itoophiyaa haleeluu hordofee ture waraanni baatiiwwan 22 dura Tigraayitti kan eegale. Waraanichi Tigraayittis eegalu gara Amaaraafi Affaar babal’achuun badii guddaa dhaqqabsiiseera. Lammiileen miiliyoonaan lakkaa'aman qe'eerraa yoo buqqa'an sababa waraanaan kanneen deeggarsa namoomaaf saaxilamanis hedduudha.	https://www.bbc.com/afaanoromoo/articles/ce7yex9gg91o
health	Koronaavaayiras: Poorchugaal baqqatoota biyyashee jiran hundaaf hayyama jireenyaa kennuuf	"Namoonni biyya Poorchugaal keessatti lammummaa argachuuf gaafatan hundinuu hayyamni jireenyaa akka kennamuuf mootummaan biyyattii beeksiseera. Biyyattii keessatti namoonni hedduun hayyama jireenyaa argachuudhaaf iyyatanii kan turan yoo ta'u, dhimma isaanii sababii weerara koronaavaayirasii irraa kan ka'een ilaaluun isaa rakkisaa waan ta'eef baqqattoota gaaffii dhiyeessan hundaaf hayyama jireenyaa seera qabeessa ta'e akka kennamuuf murtaa'eera. Kana waan ta'eefis, baqataan hayyama kolu-galtummaa argachuuf iyyata galfate hundumtuu hayyama jireenyaa argachuu akka danda'u ibsameera. Aanga'oonni Poorchugaal murtee kana ""Yeroo muddamaa kana keessatti waliin dhaabbachuudhaaf murtee darbedha,"" jechuun ibsaniiru. Poorchugaal biyya ishee keessatti weerarri koronaavaayirasii erga jalqabee booda namoonni 5,000 dhibee kanaan kan qabaman yoo ta'u namoonni 100 ammoo lubbuu dhabaniiru."	https://www.bbc.com/afaanoromoo/oduu-52082209
sports	B﻿iyya Afrikaa yeroo jalqabaaf dorgommii olompikii ardichatti qopheessuuf ifaajaa jirtu	"Koreen Olompikii Biyyaalessaa Masirii Afrikaa irraa biyya jalqabaa dorgommii Olompikii qopheessitu tahuuf yeroo yaalaa jirutti ‘’yeroon Afrikaa amma’’ jedhe. Fulbaana 24, pirezidaantiin Masirii Abdel Fattaa AL-Siisii yeroo pirezidaantiin Koree Olompikii Idil-adunyaa Toomaas Baach biyya isaanii daawwatan dorgommicha qopheessuuf fedha akka qaban himaniiru. ''Tapha Olompikii bara 2036 qopheessuuf xalayaa keenya Koree Olompikii Idil-adunyaaf dhiyeesuuf jenna,’’ jedhan Barreessaan waliigalaa Koree Olompikii Masirii Sharif El Eriyaan. ‘’Yeroon kan Afrikaati, ardii tokkittii dorgommii Olompikii yeroo bonaa hin qopheessin jirtudha, akkan yaadutti Masiriin biyyoota Afrikaa keessaa dorgommii guddaa akkasii ammumaa jalqabdee qopheessuuf bu’uuraalee misoomaa qabdudha,’’ jedhan. Ibsa kaabineen Masirii baase, pirezidaantiin Koree Olompikii Adunyaa Obbo Baach ‘’bu’uuraaleen misoomaa Masirii dorgommii Olompikii bara 2036 qopheesisuuf ishee dandeesisa,’’ jechuu eera. Keesummaa tahuun biyyattii kan daawwatan Baach, lafa hektaara 40 caalu magaalaan ammayyaa irratti ijaaramuuf jedhu daawwataniiru. Magaalaan kun magaalaa bulchiinsaa Haaraa kan taatu yoo tahu Magaalaa Olompikii [Olypic City] jedhamuun moggaafamti jedhame. Magaalli kun magaalaa guddoo biyyattii Kaayiroo irraa gara Bahaatti Km40 fagaattee ijaaramaa jirti.Ijaarsi istaadiyeemii Olompikii kan bara 2019 jalqabame sadarkaa gaarii irra jira. Istaadiyeemiin kun Afrikaa irraa guddinaan isa lammaffaa taha. El Eriyaan bu’uuraaleen misoomaa kaanis jalqabamaniiru jedhan. ""Waanti tokkichi amma ijaaramuu qabu ganda Olompikii qofa, garuu qopheesummaa kana mo’achuufi dorgommichi jalqabuu gidduu waggoota torbatu hafa,’’ jedhan. ""Kanaafuu yoo qopheesummaaf mo’anne hojiilee aartii ganda Olompikii keessaa hojjechuuf yeroo gahaa qabna,’’ jedhan. Masiriin wal dorgommii sadarkaa ardii Afrikaa fi adunyaatti qopheessaa turte. Isaan keessaa Waancaan Afrikaa isa tokko. Masiriin jalqaba dorgommii Olompikii kan bara 2032 qopheesuuf yaadaa turte. Birisbaaneen bara darbe dorgommicha akka qopheesitu ibsame. Yeroo sana Masiriin qopheesummaa kana fudhachuuf hin gaafanne ture. Sababni isaas daawwannan Obbo Baach bara 2020f yaadamee ture sababa weerara koroonaavaayirasiin harkifatee as gahe waan taheef. ‘’Amma akka tarkaanfii fudhachuu qabnu beekan,’’ jedhe El Eriyaan. Garuu ammayyuu gaaffii qopeesummaa idiliee dhiyeessuu jalqabuun yeroo dheeraatu hafa jedhan. ""Biyyootni shanii fi jaha tahan akkasuma qopheesuuf akka nu morkatan beekna, garuu keenya akka mo’atu abdii qabna,’’ jedhan. Biyyootni biro dorgommicha qopheesuuf gaafatan Jarman, Indiyaa, Meksiikoo, Qaataar, Tarkii fi Raashiyaadha. Bara 2036 dorgommicha mootummaan Masirii qopheesuuf deeggaruu hordofee hedduun namoota biyyichaa biyyi isaanii qopheesuuf qophii tahuu amanaa jiru. Koreen Olompikii Masirii garuu murtoon kun hanga dorgommii Olompiki itti aanuutti bara 2024 Paarisitti qophaa’utti hin ibsamu. ‘’Uummanni keenya baay’ee gammadaniiru. Miidiyaan namni hunduu waa’ee kanaa dubbataa jira,’’ jedhe El Eriyaan. ""Uummata tasgabbeesuuf yaalaan jira, ammallee dorgommicha qopheesuu hin mo’anne jechaa jirra. Masiriin mo’attee jirti jechuun gammachuu isaanii ibsataa jirra,’’ jedhan. ‘’waan %100 tahe hin jiru, dhuguma morkattootni jiru. Uummanni keenya %99 dorgommicha qopheesuu deeggaru,’’ jedhan. El Eriyaan waggoota dheeraaf dorgommicha qopheesuuf irratti hojjechaa ture. Dinagdee biyyattiis bayyaanachiisa jedhee amana. Masiriin warraaqsa, jeequmsa siyaasaa fi tasgabbii dhabuun rakkoo keessa galtee ture. Dorgommiin Olompikii kun garuu lakkoofs anamoota daawwannaaf dhaqanii fi tursitoota dabalatee galii gudaa argamsiisaaf jedhamee amanama. ‘’Masiriif waan gaarii yeroo kamiyyuu hin argamnedha,’’ jedhan. ‘’Turizimii guddisa, waa’ee Masirii maqaa gaarii kenna,’ jedhan. Masiriin qophii kanaaf maallaqa biliyoonotaan hin baastu. Ammumaan qophiidha jedhan. Masiriin yeroo sadii bara 1916, 1938 fi 2008 dorgommicha qopheesuuf dorgomtee ture. Bara 2004 ammoo Afrikaa Kibbaa waliin tahuun qopheesuuf gaafattee ture. Dorgommiin Olompikii Bonaa sadan itti aanan kennamaniiru. Isaanis 2024 Paaris, bara 2028 Loos Anjelos, bara 2032 ammoo Birisbaaneetti qophaa’a."	https://www.bbc.com/afaanoromoo/articles/c807egjze28o
politics	Kaayyoon hidhattoota al Shabaab daangaa qaxxamuruun haleellaa raawwatanii maal ture?	Waggoota soddoomaan dura erga mootummaan jidduugalaa Somaaliyaa kufeen booda, gareen waraanaa deeggarsa gosaa qaban olaantummaa qabachuuf wal waraansa cimaa taasisaa turan. Booda keessa ammo humnootiidhumti kunneen gosaan ala humna danaa amantaa umuun cimina argachu eegalanii ture. Kanaanis dhiibbaan Gamtaan Mana Murtii Islaamummaa jedhamu bal’achaa biyyoota naannichaa keessatti illeen akka yaaddootti ilaalamuu eegale. Garee kuni keessattuu ilaalchii Itoophiyaa irratti qabuu fi doorsisni taasisaa ture sababa loltootni Itoophiyaa yeroo sanaa tarkaanfii akka irratti fudhatan sababa ta’e. Raayyaan Ittisa biyyaa Itoophiyaas Somaaliyaa keessa seenuun garee Mana Murtii Islaamaa kanneen jiddugalawwan aangoofi diinagdee ijoo hedduu keessaa baasuu danda’ee ture. Kanaanis garichi dadhabuun, gareen dargaggootaa al-Shabaabi jedhamuufi kan amma Somaaliyaa bira taruun biyyoota ollaa biraatiifillee yaaddoo ta'e hundeeffamuun biyyattii keessaa fi biyyoota ollaa biraa keessatti haleellaawwan shororkaa raawwataa jira. Gareen hidhattootaa ammaan tana magaaloota gurguddoon alatti eddoowwan hedduu Somaaliyaa to’atee jiruu kun, Somaaliyaa keessatti haleellaa boombii cimaa adda hin cinneefi riphee loolaa raawwachuun badiinsa lubbuu namoota hedduu ta’eera. Uummataafi mootummaa biyyatiifis qormaata nageenyaa cimaa akka ta’eetti jira. al-Shabaab Somaaliyaan alatti magaalaa guddoo biyya ollaa Keenyaa Naayiroobii dabalatee eddoowwan garaa garaatti haleellaawwan hin eegamneefi lubbuu hedduu gaaga'u raawwachuun itti gaafatamummaa fudhateera. Kana malee Yugaandaa kan Somaaliyaa waliin wal hindaangeessineettis haleellaa raawwateera. Raayyaa ittisa ishee biyya kamuu dursuun kan Somaaliyaatti bobbaafte Itoophiyaan, biyyoota dursanii xiyyeeffannoo haleellaa garee kanaa ta'an keessaa taatullee hanga yoonaatti yaalii malee haleellaa cimaan irratti hin raawwatamne. Aanga’oonni Tikaa Itoophiyaa gabaasawwan yeroo garaa garaatti baasaniin, karoorawwan haleellaa Alshabaabi fashaleessuu fi miseensoota isaanii to’achu dubbataa turan. Torban darbee keessa ammo looltoonni hidhattoota kanaa daangaa Somaaliyaa qaxxaamuruun Itoophiyaa keessa galuun haleellaa raawwatan. Kunis haleellaa waraanaa daangaa keessa galuu ifatti al-Shabaabiin Itoophiyaa irratti yaalamee kan jalqabaati jechuun ni danda’ama. Hidhattoonni garee al-Shaabaab Adooleessa 20, 2022 daangaa Somaaliyaan Itoophiyaan wali qooddattu qaxxaamuruun magaalota daangaarratti argaman irratti haleellaa banuun lolli cimaan gaggeeffameera. Itoophiyaan sababii garee riphee lolaa duraanii Adda Bilisa Baasaa Ogaadeen (ONLF)n, booda ammo sababii sochii al-Shabaabiin daangaa Somaaliyaa waliin itti wal daangeessitu dheeraa gubbaatti raayyaa ittisaa fi human addaa naannoo bobbaasuun to’annoo cimaa taasisaa turte. Kunis gareen kun akka haleellaa raawwatu ykn gara biyya keessaa dhokatee seenuuf carraa hin kenniineef ture. Erga waraanni naannoo Tigraayitti eegaleen booda raayyaan ittisa biyyaa naannichaa baanaanis, humni addaa Somaalee kumaatamaan akka lakkaa’aman himamu bakkichatti bobba’uun eegumsa taasisaa ture. Dhiheenya kanas garee al-Shabaabi haleellaa kan eegalee kallattiidhaan bulchiinsa Itoophiyaa keessatti hinturre. Gareen al-Qaa’idaa waliin hidhata qabaachu himamu kunis guyyicha karaa Somaaliyaan Itoophiyaa wal daangeessituun eddoowwan Yoodii fi Atoo jedhaman irratti ture. Kanas hordofuun miseensoota poolisii addaa naannoo Somaalee waliin waraanni cimaan gaggeeffamuun gama lamaaniinuu miidhaan qaqqabuu jiraattonni naannichaa fi qondaaltonni dubbachuun gabaafame. Haleellaan garee kanaas achuma daangaa irratti hin dhaabbanne. Jiraattoonni BBC'n dubbisee akka jedhaniitti, hidhattoonni garichaa hedduun konkolaataadhaan gara Itoophiyaa seenuun Naannoo Somaalee, godina Afdeer keessatti waraana humna adda naannoo Somaalee waliin gaggeeffameen miidhaan qaqqabeera. Eddoowwan Yuudii fi Atoo jedhaman karaa Somaaliyaan Itoophiyaa daangessituun kiloomeetira baayyee waliirra fagaatanii argamu. al-Shabaab jalqaba Atoo irratti haleellaa erga raawwateen booda haleellaa lammataa Yuudoo keessatti raawwate. Waraana erga garichi daangaa qaxxamuruun Itophiyaa keessa seeneen booda gaggeeffameen Naannoo Somaalee, Godina Afdeer keessatti miseensoonni garichaa hedduun ajjeeffamun ibsameera. Kanneen hafan ammo humni addaa naannichaa aanaa Hargallee keessatti bakka argamtu Hulhul keessatti marfamu BBCn gabaasun ni yaadatama. Waraana garee hidhattootaa kanneeniifi humna addaa naannoo Somaalee jidduutti guyyoota sadiif gaggeeffameen, namoota nagaa dabalatee hedduun ajjeeffamuufi konkolaattonni hedduun gubachuu jiraattoonni ni dubbatu. Haleellchi ilaalchisuun motummaan federaalaafi naannoo Somaalee omaa bakka hin jedhinitti, dubbi himaan oppareeshinii waraana al-Shaabaab, Abduyaasiis Abbu Musaab, Somaaliiyaa keessatti gandoonni lama to’annoo garichaa jala oolfamuu, waraana gaggeeffameenis miseensoonni humna addaa poolisii naannichaa hedduun ajjeeffamuu Rooyitarsiitti himee ture. Dubbi Himaan garee hidhattoota kanaa garuu haleellaa bulchiinsa Itoophiyaa keessatti raawwatame fi miidhaa garee isaa irra qaqqaberratti homaa hin jenne. Haleellichi raawwatamuun dursa kan dhagahame ONLF irraa ture. ONLF ibsa Kamisa Adooleessa 21, 2022 baaseen, shororkeessaa jechuun kan waame al-Shabaab haleellaa raawwachuun namootaafi qabeenyaa irraa miidhaan akka qaqqabee fi mootummaan naannichaa nageenya uummataa kabachiisuuf tarkaanfii atattamaa akka fudhatuuf gaafate ture. Naannoon Somaalee ammoo halellaa garee alShabaab kana hordofuun waraana human addaa naannichaa waliin guyyoota sadiif taasiseen miseensoonni garichaa 100 ol ajjeeffamuu, konkolaattoonni 13 barbadaa’u fi hidhannoofi qalabni boji’amu kan ibse Sambata Adooleessa 23, 2022 ture. Hanga ammaatti kaayyoofi sababiin haleellaa al-Shabaab kun maal akka ta’e ibsamu baatulleen, garuu ammo naannoo Somaalee keessatti taateewwaniifi haalliiwwan hidhata qaban haleellichaan dura akka turan himama. Ajajaan human addaa Naannoo Somaalee tokkoo Rooyitarsitti sababii haleellichaa ta’u danda’a jedhan yoo himan, ajajaan hidhattoota al- Shabaab tokkoo dame garichaa Itoophiyaa keessatti hundeessuuf gara Itoophiyaa erga seeneen booda ajjeeffamu yaadatu. Kana malees, haleelichaan dura humni addaa naannoo Somaalee, naannichatti aanaa Elkaree keessatti kan argamtu Hiiloo Maadoow ollaa jedhamtu keessatti sakkatta’insa taasiseen meeshaalee waraanaa gosa adda addaa boolla keessatti awwaalamee ture argate ture. Kanaan wal qabatees, poolisiin namoota miseensoota al- Shabaab jedheen to’annaa jala kan oolche yoo ta’u, haleellaan amma al-Shabaab raawwate kunis kana waliin kan wal qabatu ta’u danda’a amantaa jedhu qaba. Callisa guyyootaan booda Sambata ibsa kan baasee Manni Maree Nageenyaafi Tika Naannoo Somaalee, ‘‘Gareen hidhattootaa al-Shabaab godina Afdeer keessa galee ture ganda Hulhul jedhamtutti erga marfameen booda tokkoonsaanii osoo hin hafne guutummaatti barbadaa’aniiru,’’ jedhe. Itti dabaluunis, hidhattoonni al-Shabaab kunneenis karaa Aanaa Elkaree keessa bahuun ‘‘naannoo Oromiyaa seenee garee Shanee jedhamu waliin wal arguuf kaayyeeffate ture’’ jedhe. \n\nHaata’u malee kanaan dura gareen hidhattootaa al-Shabaabiifi Waraanni Bilisummaa Oromoo kan motummaa ABO- Shanee jedhuun shororkeessaa jedheen kun hidhata qabaachusaanii ilaalchisuun kan jedhan hin turre. Gareen al-Shabaab mataansaa hanga yoonaatti maaliif yeroo kanatti gara Itoophiyaa seenuufi haleellaa raawwachu akka barbaadee irratti kan jedhe hin jiru. Mootummaan Federaalaa Itoophiyaa gamasaatiin haleellaa kana ilaalchisee hanga ammaatti kan jedhe hin jiru. Haata’u malee ragaaleen tikaa yeroo garaa garaatti ifa taasifaman, gareewwan biyya keessaa seeraan ala jedhamaniin alatti, al-Shabaabiifi IS yaaliiwwan keessaattuu magaalaa guddoo keessatti haleellaa raawwachuuf turan fashalaa’uufi miseensoonni isaanis to’atamuu ibsaa turan. Ibsa Adooleessa 23, 2022 Humni Waloo Nageenyaa fi Tikaa biyyattii baaseen, miseensoota garee hidhattootaa Somaaliyaa al-Shabaab fi garee shororkeessaa addunyaa IS kanneen magaalaa Finfinnee keessatti haleellaa shororkeessummaa raaawwachuf turan to’achu himeera.	https://www.bbc.com/afaanoromoo/articles/cyx8n90g9r9o
politics	Bara darbe quuqamtoonni eegumsa naannoo hedduun ajjeefamaniiru	Namoonni kunuunsa naannoo fi eegumsa dacheerratti quuqamuun hojjetan hedduun bara darbe ajjeefamuu gabaasi haaraa ba'e mul'ise. Gabaasa kana garee dhimma kana ifa baasuuf gurmaa'ee duula eegaletu baase. Akka guutuu addunyaatti namoonni 227 ta'an bara 2020 keessa ajjeefamuu fi kunis isa olaanaa ta'uutu gabaafame. Gareen Global Witness jedhamu gabaasa isaa keessatti waggoota lamaan darban keessatti lakkoofsi namoota haala kanaan ajjeefamanii dabaluu ibse. Namoonni ajjeechaa raawwatan hedduunsaanii kanneen qabeenya uumamaa qisaasessuun beekamaniidha. Albuuda baasuu, qonna ooyiruu bal'aarra qotuu, pirojektii humna ibsaa bishaanirraa hojjechuu fi muka heddumminaan ciruun kanneen beekamantu quuqamtoota eegumsa naannoo fixan jedha gabaasi kun. Quuqamtoonni eegumsa naannoo kunneen ''gaachana dachee kanaa turan'' kan jedhu gabaasi kun, namoonni kunneen sababa bishaan, bosona, garbaa fi dachee keenya eeganiif qofa akka hin taanetti ajjeefaman jedhe. Erga bara 2015 jijjiirama qilleensaarratti waliigalteen Paaris mallatteeffamee as giddugaleessaan torbanitti quuqamtoonni kunuunsa naannoo afur ajjeefamaa jiraachuu gabaasi kun ibseera. Hojii bosona ciruun meeshaalee garaagaraa hojjechuurratti hojjetamuun walqabatee quuqamtoonni naannoo 23 ajjeefamaniiru, kunis Biraaziil, Nikaaraguwaa, Peeruu fi Filippiins keessatti mudate. Namoonni jijjiirama qilleensaa to'achuurratti hojjetan adda durummaan kanneen miidhamaniidha. Kolombiyaa keessatti namoota 65 ta'antu ajjeefaman. Garee Global Witness irraa duula gaggeessaa kan jiru Chris Madden, mootummaan namoota eegumsa naannoo irratti hojjetaniif wabii ta'uu qaba jedhe. Kubbaaniyyaawwanis faayidaaniisaaniirra lubbuu dhala namaa fi eegumsa dachee keenyaaf dursa kennuu qabu jedhe. Dhaabbatichi mootummoonni mirga dhala namaa, fayyummaa fi nageenyummaa dhala namaaf iddoo kennuu qaba jechuun akeekkachiise. Pirezidaantiin COP26 Alok Sharma ''namoota adda durummaan eegumsa naannoorratti hojjetaniif dursa kennuun hojjetaa jirra. Akka sagaleen warra kaaniis dhagahamuuf warra dursaniif xiyyeeffannoo kennine,'' jechuun BBC'tti himan. Kanneen ajjeefaman keessaa lammiin Afrikaa kibbaa maanguddoon umrii waggaa 65Fikile Ntshangase tokko. Misooma albuudaa opencast kan warshaa cilee Tandele Coal jedhamuun hoogganamu himachaa turte. Warshaan kun bulchiinsa KwaZulu-Natal handaara Somkhele'tti argama. Dubartiin kun sababa kanaaf manashee keessatti iddoo ciiftutti rasaasaan ajjeefamte. Dubartiin umrii waggaa 31 Malungelo Xhakaza,qabsoon haadhashee ammallee akka jiru mul'isaa jirti. ''Hanga har'aatti qaamni hidhame hin jiru. Namni itti gaafatame hin jiru. Akka kootti qaamni akka warshaan cilee kun itti fufu barbaadu jira jechuudha.'' Deggersa Warshaa Cilee Tandele'n kan hojjetu misoomni albuudaa Petmin Limited, Global Witness'tti akka himetti dhiphinuma uummata keessa turetu ajjeechaa Fikile'f sababa ta'e. Hacuuccaa fi miidhaa gosa kamiiyyuu dhala namaarraan ga'uuf yaada akka hin qabnee fi godhees akka hin beekne kan hime kubbaaniyyaan kun, ajjeechaa kanaan walqabatee poolisii waliin ta'uun qorannoo gaggeessaa turuu hime.	https://www.bbc.com/afaanoromoo/oduu-58541633
health	Pirezidaantiin Taanzaaniyaa Joon Maagufuulii talaallii Covid-19 hin feenu jedhan	Pirezidaantiin Taanzaaniyaa Joon Magufuulii, lammiileen Taanzaaniyaa talaallii Covid-19 haala nama amansiisuun hin mirkanaa'in fayyadamuuf qophii miti jedhan. Biyyisaanii talaallii kana fayyadamuu murteessuun dura qondaaltonni fayyaa biyyattii of-eeggannoo cimaa gochuu qabu jedhan. Talaalliin ragaa bu'a qabeessummaasaa mirkaneessuu tokkollee hin qabne yoo uummataaf kenname balaa fiduu danda'a jedhan Magufuuliin. ''Ministeerri Fayyaa of-eeggannoo cimaa gochuu qaba. Osoo qorannoo hin gaggeessine talaalliiwwan jedhaman kunneen fayyadamuu hin qaban. Talaalliin hunduu nu fayyaduu dhiisuu danda'u. Of-eeguu qabna. Kan talaalliin irratti shaakalamu ta'uu hin qabnu,'' jedhan. ''Talaalliiwwan balaafamoodha. Faranjoonni amma talaallii arganneerra jedhan, kan HIV/AIDS, kaansarii fi TB osoo hin argatin maaliif yoona ga'an?'' jechuun shakkii qaban ibsan qondaalli duree biyyaa ta'an kun. Pirezidaantichi shakkii qaban haala kanaan haa ibsaniyyuu malee talaalliin Covid-19 garuu akkasaan jedhan osoo hin taane, dhala namaaf akka kennamu kan eyyamame qorannoo fi yaalii hedduu keessa darbeeti. Talaalliin kun namoota kumaan lakkaa'aman irratti shaakalamee, bu'a qabeessummaa fi nageenyummaansaa erga mirkanaa'ee booda to'attoota dhimma qorichaan eyyama argatee akka gabaarra oolu ta'e. Lammiileensaanii talaallii kana fudhachuutti saffisuu dura of-eeggannoo cimsuu akka qaban kan cimsanii akeekkachiisan Magufuuliin, talaalliitti ariifachuurra kadhannaa gochuu fi dawaa aadaa fi uumamaa fayyadamuuf dursa kennaa jechuun gorsan. ''Biyyoonni hedduun uggura sochii uummataa labsaniiru. Taanzaaniyaa keessatti garuu kun karoora keenya miti. Uumaan keenya nu eega,'' jedhan. Pirezidaanti Magufuuliin biyyisaanii Covid-19 irraa walaba ta'uu erga labsanii turaniiru, ta'us garuu ergasii lakkoofsa namoota qabamanii dabalaa jiru irratti gabaasi dhiyaataa hin turre. Jaarmiyaan isaan miseensa itti ta'an Manni Amantii Kaatoolikii garuu Taanzaaniyaan gara jalqabaa weerara koronaavaayirasii to'achuu dandeessullee, booddana kana garuu facaatiin vaayirasichaa akkaan dabaleera jechuun yaaddoo qabu ibseera. Ministeerri Fayyaa biyyattiis lakkoofsa namoota qabamanii fi du'anii erga gabaasuu dhiisee bubbuleera.	https://www.bbc.com/afaanoromoo/oduu-55837490
politics	Sudaanitti mormitoonni waraanni fonqolcha motummaa akka taasisuuf gaafatan	Mormitoonni Sudaan gara dimokraasiitti akka hin ceene barbaadan Sanbata daandiiwwan magaalaa Kaartuum irratti hiriira gaggeessuun waraanni olaantummaa biyyattii akka fudhatu gaafatan. Namoonni kuma hedduun lakkaa'amanis masaraa mootummaa biyyattii alatti walitti qabamuun waamicha kana taasisan. Erga pirezidaantiin biyyattii duraanii Omaar al-Baashir bara 2019tti aangoorraa kaafamanii booda waraanniifi gareewwan sivilii aangoo qooddachuun biyya bulchaa jiru. Haata'u malee, erga yaaliin folqolacha motummaa Fulbaana keesssaa deeggartoota Baashiriin jedhame taasifameen booda mudamni biyyattii keessatti cimeera. Erga yeroo sanaatiin booda aanga'oonni waraanaa qindoomina Humnoota Jijjiaramaafi Bilisummaa (FFC), garee sivilii kan mormii farra  Baashir gaggeessuu fi motummaa ce'umsaa mummee hundeessee keessatti rifoormiin akka gaggeeffamuuf gaafataa jiru. Akkasumas humnootiin waraanaa kaabineen bakka akka bu'uufis waamicha taasisaniiru. Haata'u malee hoggantoonni siviilii gaaffichi qaama aangoo saamuutii jedhan. Guyyaa Sanbataa deeggartoonni waraanaa hiriira bahuun, raayyaan waraanaa biyyattii kan Janaraal Abdal Fattaah al-Burhaaniin durfamu aangoo biyyattii akka qabatuuf waamicha taasisan. Hiriirtoota keessaa namni tokkoo ''Motummaan ammaa haqaafi walqixxummaa mirkanneessuu waan hindandeenyeef, motummaa waraanaa barbaadna,'' jechuu AFPn gabaase. Akkasumas hirriirri motumaa deeggaru mormii Sanbataa kanaaf deebii kennuuf guyyaa Kamiisaatti karoorfameera. Guyyaa Jimaataa ammoo Ministirri Mummee Sudaan Abdallaa Hamdok qaamoolee adeemsa ce'umsa biyyattii gufachiisuuf jedheen akeekkachiisan. Ministirri mummichaa akeekkachisa kana kan kennan, ammaan tana wayita aanga'oota waraanaa fi sivilii mana maree bulchiinsa ce'umsa biyyattii hoggannu keessatti argaman jidduutti wal dhabdeen cimaa jiruu kanatti. Bulchiinsi ce'umsa Sudaan kan hundeeffame erga mormiin ummataa waggaa lamaan dura bulchiinsa abbaa hirree Omaar Al Bashir kan gara waggoota 30f biyya bulchaa ture aangoo irraa buusanii booda ture. Ministirri Mummee kunis hokkora balaafamaa jedhaniin biyyattiitti umamee tasgabbeessuuf malli tokkichi marii qofaa ta'u qaba jedhan. Haata'u malee miseensoonni waraanaa dhiibbaafi dhaggeettii gosaa cimaa gochu danda'an haala karoorfameen adeemsa biyyattiin gara bulchiinsa siviliitti ce'uuf taasisaa jirtu gufachiisuuf yaalii olaanaa mana marichaa keessa jiraachusaanitu dubbatama. Erga fonqolcha motummaa baatii Fulbaana darbe MM Abdallaa Hamdook irratti yaalamuun fashalaa'eetiin booda, miseensoota mana maree bulchiinsa ce'umsa biyyattii hoggannu jidduutti mudamni umameera. Guyyoota ittaanan muraasa keessatti bulchiinsa ce'umsa Sudaaniifi carraa eegeree biyyattii irratti taateewwan murteessoon umamuu akka danda'an tilmaamama. Deeggartoonni raayyaa biyyattii motummaan biyyattii amma jiru kan biraatiin bakka akka bu'u gaafachuuf Sabata kaleessaatti hiriira mormiitiif bahanii ture. Kamisa dhufaa hiriir mormii Sudaan gara bulchiinsa siviliitti akka ceetuuf gaafatu gaggeeffamuuf waamichi taasifameera. Sudaan ammaan tanatti tasgabbii dhabiinsa siyaasaatiin alatti rakkina diinadgee cimaan mudateera. Buufanni biyyatti guddichi sababii mormiitii cufamusaatti biyyattii meeshaalee biyya alaatii galchisu magaalaa guddittii Kaartuum dabalate gara kutaa biyyaa kamu erga dhaabbatee guyyoonni lakkaa'amaniiru. Sababii kanaatiin biyyattii keessatti dhiyyeessitiin shaqaxa bu'uuraa irratti rakkinni mudateera. Biyyattii waggoota dheeraaf kan hogganan Omaar al-Baashir aango irraa buufamuu hordofee, waggoota lamaan dura qoodiinsii aangoo siviilii fi gareewwan mormicha dursaa duran jidduutti taasifamuunsaa ni yaadatama. Haaluma kanaanis sivilii bakka bu'uun aangoo MM Abdallaa Hamook kan qabatan yoo ta'u, gama raayyaatiin ammoo dura taa'aa mana marichaa kan ta'an Abdul Fattaah Alburhaan aangoo alaanaa qabatan. Haata'u malee walitti dhufeenye qondaaltoota waraanaafi sivilii  bulchiinsa ce'umsa Sudaan hoggananoso hintasgaboofne tureera. Dhiheenya keessas haalli nageenyaa biyya keessaa dadhabaa kan dhufe yoo ta'u, kanaafis sababiin aanga'oonni waraanaa yeroon aangoo itti dabarsanii kennan akka gufatu gochuuf jedhe qeeqxoonni. Humni Meejar Janaraal Abduul Fattaah Al- Burhaniin hogganamuu Muddee dhufaa keessaa aangoo mana maree sivilootaatti akka dabarsu karoorri baheera.	https://www.bbc.com/afaanoromoo/oduu-58942861
politics	Seenaa shamarree xiqqoo 'Taalibaanoota' maatiishee fixan qawween jilbiinfachiifte dhageessanii?	"Shamarreen kun Nuuriyaa jedhamti. Afigaanistaan kutaa baadiyaa keessa jiraatti. Guyyaa tokkoo galgala keessa gareen hidhattootaa 'Mujaahiidiin' ofiin jedhan gara mana isaanii dhaqan. Nuuriyaanis qawwee Raashiyaatti hojjetame, AK-47 jedhamu kaasuun itti dhukaafte. Isaan keessaayis lama du'anii sadii ammoo garmalee madaa'an. Mootuummaan jidduugala Afgaanistaanis nageenya isheetiif jecha battalumaatti bakka jirtuu fudhuun gara hin beekamneetti dabarseen. Mootummaanis mucattii xiqqoo kana TV irratti dhiyeessuun 'akkasiitti malee gotummaan' jechaa jira. Suuta sutaan garuu gaaffiiwwan tooko tokko ka'uu eegalan. Namoota Nuuriyaan ajjeeftee keessaa tokko abbaawwarraashee akka ta'e barame. Dhugaan halkan sana ture maaliidhaa? 'Abbaan warraashee maatii waliin waldhabeera ture' Yeroonsaa halkan ture. Garee qabsaa'ootaa ofiin jedhan kunneenis yeroo sana gara mana ishee kan dhaqan. Halkaniin kan dhaqanis 'eebbaaf' akka hin turree yaadama. Dhugaattis abbaan Nuuriyaa jaarsa biyyaa turan. Jaarsa biyyaa mootummaa jiddugalaatiin deegaramu jechuudha. Dhufaatiin jarattiis abbaa Nuuriyaa dirqisiisuun fudhatanii deemuuf ture. Nuuriyaan akka jettuutti, karri manaa halkan keessaa sa'aatii 7tti humnaan cabsamee baname. Gudddattuu waggaa 15 kan taatee Nuuriyaanis raftee turte. Karri cabuu akkuma dhageesseen utaaltee siree irraa ka'uun qawwee ishee butatte. Sagaleeshee balleessuunis eeggachuu eegalte. Jalqaba kan gara samusheetti dhufes obboleessa quxusuu waggaa sadiin caltudha. Innis mana cisichaasaa keessa rafaa ture. Gareen kun wayita maatiishee qabanii bahan ni dhagahama ture. Manni isaaniis lafa ol ka'aa wayirra ture. Isaan booda maal akka uumamee Nuuriyaan BBC'tti akkasiin himte. ""Akkuma abbaafi haadha kiyya qabanii bahaniin dhukaasni dhagahame, ni ajjeesan.'' Achiin Nuuriyaan utaalte baate. Kan guddattes naannoo hidhattoonni irra deddebiin haleellaa keessatti qaqabsiisaniitti waan ta'eef akkuma shamarran Afigaansitaan kaan sagaleensheetuu osoo hin dhagahamiin ija cabsattee guddatte. Kana jechuun garuu meeshaa waraanaa hin hidhattu jechuu miti. Qawwee attamiin qabachuuf dhukaasuun akka danda'amu haalaan kan baratte fakkaatti. Abbaanshee sirriitti leenjiisanii jiru. Nuuriyaan halkan sana abbaafi haadha isheerrtti miidhaan qaqabnaan akka shamarran umuriishee kaanii borootti deebitee  Ykn dhokachuuf hin yaalle. Qawweeshee qabachuun gara hidhattoota maatii ishe ajjeesaniitti qajeelte. Hanga rasaasaa keessaa fixatuuttis ittuuma roobsite. Rasaasa fixattee gara manaatti deebiite galte. Hidahttoonni lubbuun hafanis baqachuu eegalan. Sa'aatii muraasaan boodas reeffa namoota shaniitu karrasaanii irratti argame. Shanan keessaas lama kan maatiishee yoo ta'u, kan biraa nama hollaa saanii tokko. Kan kanneen hafan lamaa ammalleen adda hin baane. Nuuriyaan BBCtti akkas jette, ''Waanti hundi fokkisaa ture. Abbaan kiyya miidhamaa qaamaa turan. Haatii kiyyaa wanti beektu omtuu hin turre. Ofii haati kiyya maal isaan goote?'' Waan hireen shamarran Afigaanistaan fakkaatu Biyyattii keessatti bara dheeraaf nagaan hin jiru. Dhaloonni ammaa baayyeenis gamoojjii keessatti ulfa'anii walwaransa jidduutti dhalatan. Rakkoon shamarran akka Nuuriyaa irra gahaa jiruuf bifaa baayyee qaba. Carraan barnoota argachuulleen baayyee rakkisaadha. Shamarraniif carraan qaban heeruma qofaadha. Hawaasichi ilaalcha olaantumaa dhiiraatiin kan guutameedha. Waraanni mootummaaf Taalibaanoota jidduutti gaggeefamaa jirus kan itti fufu fakkaata. Erga eegalees waggoota 25 lakkoofsiseera. Humnootiin mootummaas magaalaa Kaabuliifi kanneen gurguddoo ta'an biroo to'ataaniiru. Taalibaanoonni ammoo daangaawwaniifi garreen, sululawwaniifi baadiyyaa biyyattii keessa ballinaan socho'u. Shamarran akka Nuuriyaa fa'i ammoo garee lamaaniinuu ni harkifamu. Naannoo maatiin Nuuriyaa jiraatan keessatti gareen hidhattoota Taalibaan halkan keessa dhufuun namoota ajjeesanii akka deebii'an himama. Obboleessi angafaa Nuuriyaa BBC'tti akka himeetti, abbaansaanii haleellaan kan irratti rawwatameef waan mootummaa jidduugaleessaa caalchiifatuuf. Obbooleessi buddeenaa Nuuriyaa miseensa poolisii ta'uun hojjata. Nageenyi isaas yeroo hunda balaarra jira. Nuriyaan abbaa manaashee ajjeeftee ta'innaa? Shamarree xiqqoon kurnis erga guyyaa hidhattoota maatiishee ajjeesan galaafateen booda maqaanshee ballinaan ka'aa jira. Haata'u malee, suuta suutaan ragaaleen waldhahan bahaa jiru. Obboleessishee guddaan kan himu, mootummaan kan jedhu, poolsiin naannoo kan jedhu, kan warri taalibaan jedhan addaa adda. Ragaan BBC’n  maddeen gara garaa irraa argate akka mul’isutti, namoota Nuuriyaan halakan sana  ajjeefte keessaa tokko abbaa warraashee ta'uu hin oollee jedhama. Odeeffannoo wal dha’u akka jiraatuuf sababni ijoon tokko, dubartoonni baadiyyaa Afgaanistaan rakkoo cimaa keessa jiran dhoksuuf yaalii taasifameen ta’uu mala. Dubartoota biyyattii abbaan warraa akka cunqursuuf aadaafi ilaalcha deeggarutu jira. Barnoonni hammayyaa isaan irraa baayyee fagoodha. Bakkeewwan tokko tokkootti sirummayyuu qaaniidha. Namni attamii barataa? jechuu gareen barnoota ammayyaa tufatan jiru. Halkan sanatti hidhattoonni Taalibaan maalif mana Nuuriyaa fa’aa dhaqanii? kana jedhu irraa kaaseeti sababii sirriin kan hin baramneef. Guyyaa gaafa sanaa garuu magaalaa baadiyyaa naannichaatti dhiyootti argamu tokkootti dhukaasni turuutu amanama. Nuuriyaan akka jettuutti halkan sana gareen hidhattootaa sun kan dhufan abbaashee balaa irraan gahuuf ture. Taalibaanoonni garuu kana ni haalu. Guyyaa walitti bu'iinsi akka ture himuun, shamarreen kunis miidhaa kamiyyu Taalibaan irraan akka hin geenye, du'aatiinis  akka hin raawwatiin falmu. ‘’Guyyaa sana kan irratti kiyyeeffanne poolisoota keellaa naanichaa irratti argaman irratti ture. Haleellaa sanaanis looltoonni Taalibaan madaa'aniiru malee namni nu jalaa du'e tokkoyyu hin jiru,''  jedhu. Mootummaan Afgaanisataaniifi poolisoonni gama isaanitiin garee Taalibaan guyyaa sana haleellaa raawwachuuf ture barbadaa'eera jedhu. Nuuriyaatiinis, ''gootittii xiqqoo,’’ jechuun leellisu. Isheenis biyyattii keessatti badhaasa meedaaliyaa gootumaa namoota Taalibaanirratti qawwee kaasaniif keennamu badhaafamuuf kan jalqabaa miti. Mootummaanis Taalibaanoota irratti waraana xiinsammuu labsuuf tooftaa kanatti fayyadama. Kanaaf jecha, namoonni bulchiinsa Asharaaf Gahaanii cimsanii qeeqan kan jiran. Qeeqxoonnis ''intala durbaa omaa hin beekne akkasi holola siyaasaatiif itti fayyadamuu gara jabummaa akkamiiti?'' jedhu. ‘’Daa’imni carraa dhabeettiin gartuu wal waraanan lama giddutti of argite kun maal beekti, isheetti hololaaf fayyadamuun sirriidhaa?’’ jedhanii kanneen gaaffii kaasan heddumataniiru. Kaanneen, ''Nuuriyaan dhuguma goota. Kana addunyaatti himuun balleessaa attamii qabaata?'' jedhanis jiru. Namni tokkoos tiwiitararratti ''Nuuriyaan fakkeenya dubartoota goota ta'aniiti. Lubbuushee olfachuuf deeggarsa nama kamuu gaaafchuun ishee hin barbaachisu,'' jedheera. Nuuriyaan eenyu fa’aa ajjeefte? Qondaalli poolisii naannicha jiru tokko ""qorannoo namoota ajjeefaman irratti gaggeeffameen deeggartoota Taalibaan ta'unsaanii biraa gahameera,’’ jechuun BBCtti hime. Namni sadaffaan madaaa cimaan irra qaqqabe ammoo komaadara Taalibaan beekamaa, Maasum Kaamiraan kan jedhamu jechuun poolisiin kan dubbate. Garuu dhimma kana qaama walabaarraa qulqulleeffachuun hin danda’amne. Obbolessashee quxisuu wajjin Nuuriyaa Pirezedant Asharaaf Gahaaniitti simannaa gootaa taasifameefii turan. Sana booda gabaasni waldha’u kan dhagame. Badhaasa meedaliyaa erga fudhattee guyyoota muraasa booda namoota du’an keessaa tokko abbaa warraashee akka ture odeeffannoon bahuu eegale. Firri dhiyoon  Nuuriyaa BBCtti akka himetti, namoota ajjeefaman keessa tokko abbaan warraashee nama Raahim jedhamu ture. Halkan sana gara mandaraa kan dhufeefis isa dura maatiin intalasaanii dabarsanii kennuu waan didaniif ishee fudhachuuf ture. Isaan dura fudhatee isa biraa gara maatiitti akka deebiite himama. Shammarree Nuuriyaan garuu kana hin fudhattu. ''Lakkii nuti walitti heerumneetu hin beeknu'' jetti. Namoonni dhimmicha akka beekan himan ammoo Nuuriyaan sirna gaa'ilaa Afgaanistaanitti maatiin ijoolleesaanii durbaa wal jijjiruu raawwatamuu keessa jirtu jedhu. Akkaata kanaatiin Raahim Nuuriyaa akka haadha warrasaatti yoo fudhe, Abbaan Nuuriyaa ammoo fira Raahim keessaa dubartii biiraa akka haadha warraa lammaffaatti fuudhu jechuudha. Dhimmicha mirkaneessuuf jechas BBCn haadha Raahim kan ta'an Aaddee Shaafaqan bilbilaan gaafateera. Shaafaqanis dhuguma ilmisaanii Nuuriyaa akka fuudhee ture himan. Ilimisaanii ajjeeffame kunis Nuuriyaan osoo shamarree ganna 12 jirtuu akkaa fuudhe  himte. Jijjirraa kanaatiif ammoo abbaan Nuuriyaa  ijoollee obboolaa Raahim keessaa dubartii tokko fudhuuf waliigalteen akka ture himan. Garuu maal godha ''lamaan isaanituu halkan tokkotti du'aniiru'' jette. Abbaan Nuuriyaa waliigaltee kana cabsuun akka tasaa waggaa lamaan dura intalasaanii deebiisanii fudhatan. Raahimis halkan sana haadha warraasaa Nuuriyaa deebifachuu ture. ''Ilmii koo mana warra Nuuriyaa kan dhaqe balaa buusuuf miti, jaarsummaaf ture. Nuti hiyyeeyyiidha. Mucaan koo shugguuxiidhumaa harkaan qabatee hin beeku,'' jedhan wayita BBC'tti himan. Kanaafuu, ilmisaanii miseensa taalibaan ta'uusaa haalaniiru. Waan halkan sana mudatee ture sirnaan hubachuun rakkisaa ta'eera. Garuu ammoo waa'ee Nuuriyaa ta'e, ijoolleen durbaa  biyyattii gita ishee ta'an kamiiyyu jireenya mataa aanii kan hin qabaneedha. Yeroo jiranitti hafee, yeroo du'anittillee of ta'uuf rakkataniiru."	https://www.bbc.com/afaanoromoo/oduu-54497582
health	Koronaavaayirasii: Akkatti weerarri addunyaa siyaasa Itoophiyaa hube	Weerarri fayyaa addunyaa waliin gahee fi miliyoonota galaafate, koronaavaayirasiin, addunyaa dur beeknu gama hedduun bifa haaraa akka qabaattu taasiseera. Itoophiyaa keessattis dhiibbaansaa kan fayyaa, hawaasummaa yookiin diinagdee qofa hin turre. Siyaasa biyyattiirrattis gaadidduu isaa buufateera. Haala amma Itoophiyaa keessa jirtuuf sababoota garagaraa gumaatan keessaa tokko humnoota siyaasaa gidduu weeraricha irratti hubannoon walfakkaataa dhabamuudha. Mootummaan yaaddoo ibsuun filannoo biyyaalesaa jahaffaa achi butuun, mormitoonni filmaata biraa dhiheessuuniifi eegasis wanti ta'e biyyattii waraanatti gesseera. Ofii Koviid akkamiin siyaasa biyya Afrikaa lakkoofsa uummataan lammaffaa taate hube? Yeroo dheeraaf paartii morkataa kan hoogganan Pirof. Mararaa Guddinaan ''koronaavaayiasiin mootummaaf carraa dabalataa kenne,'' jechuun himu. Biyya Ameerikaatti Gargaaraa Pirofeesaraa Soshiyolojii kan ta'an Dr Darrasaa Getaachaw garuu koviid 'haala hin eegamneen siyaasa Itoophiyaa jijjiire,'' jechuun ni danda'ama jedhu. Mootummaan gama isaatiin dursa lubbuu lammiilee nagaa baraaruufi dirqamni isaa ijoo ta'u ibse. Koronaavaayirasiin xumura bara 2019 Chaayinaatti mul'ate jedhamee amanamuu Itoophiyaa keessatti Bitootessa 2020 (ALI Bitootessa 2012) keessa lammii Jaappaan alaa seene irratti mul'ate. Eegasii hanga jalqaba baatii Ebla bara 2022'tti lammiileen 7,500 ol dhukkubichaan lubbuu dhabuu ragaan Ministeera Fayyaa Itoophiyaa agarsiisa. Bara Covid-19 Itoophiyaa seene biyyattiin cidharra turte. Boordiin filannoo durumaa qophiin walqabatee filannoo marsaa jahaffaa Caamsaa osoo hin taane Hagayya adeemsisuuf yaadee ture. Ministirri Muummee Abiy Ahimad aangootti akkuma dhufaniin filannoo dimookiraatawaa adeemsisuuf waadaa waan seenanii tureef paartileen alaa galaniifi kaanis qophaa'aa turan. Dura Taa'aan Kongirasii Federaalawaa Oromoo Pirof. Mararaa Guddinaa, weerarri kun ''Carraa tokko mootummaaf uumeef,'' jechuun himu. Bara sana sababii weerara koronaavaayirasiitiin haala uumame irraa ka'uun, filannoo gaggeessuu akka hin dandeenye boordichi beeksise. Sababa weerara koronaavaayirasiin ummati akka walitti hin dhufne Dhaabbanni Fayyaa Addunyaa gorsa kennaa ture. Walgahii, cidha, filannoofi kaan dhorkamanii, biyyoonnis balbala cufatanii turan. Biyyoonni addunyaa hedduus akkasumas filannoo yeroo biraatti dabarsaniis turan. Kanneen akka Singaappor immoo of eeggannoo cimaan filannoo taasisan. ''Warri faranjii divine intervention [uumaan gidduu seene] jetti. Mootummaan keessa gugatee dhiibbaa adeemsisuudhaan du'a Hacaaluutti qabatee waajjira 200 kan nu jalaa cufame. Lollis bal'aatu ture. ''Carraa dabalataa mootummaadhaaf uumeera. Garuu isa duwwaa miti,'' jedhu Pirof. Mararaan. Hayyuun siyaasaa kun koviid sababa dabalataati malee durumaa mootummaan kallattii biraa qabachuu eegale jechuun qeequ. Himannaa kana garuu mootummaan hin fudhatu. Namoonni siyaasa Oromoo itti dhiheenyaan hordofan filannoo dura mootummaafi dhaabbileen mormituu fedhii ummataa dursuurra aangootti gamani jechuun qeequ. Kanneen sababa weerarichaan filannoon achi darbu morman keessaa tokko dhaaba kana dura Itoophiyaa olaantummaan bulcheefi erga MM Abiy aangootti dhufani Maqaleetti gale, TPLF dha. Taatee kana durayyuu ADWUI'n diigamuu mormuun siyaasa biyyattiirraa 'dhiibamne' jechuun erga MM Abiy Ahimad aangootti bahanii waldhibdeen gidduu isaaniitti umamee ture. Waldhibdeen namoota siyaasaa kun hawaasi akka of dagatuufi dhukkubichis 'siyaasaaf oolfame' ilaalcha jedhu akka qabatu taasiseera kanneen jedhan jiru. Dr Darrasa Getaachaw ''Koviid siyaasa Itoophiyaa karaa dhufa jedhamee hin eegamneen jijjiireera jedheen yaada,'' jechuun BBC'tti himan. ''Boordiin filannoo paarlaamaan akka filannoo achi butu gaafachuusaatti yoo waliigala ta'e [kan morman jiru], TPLF filannoo 2020 achi siqe keessa seena ture. ''Kana jechuun filannoo naannoo qofaa godhateefi mootummaan federaalaa heeraan ala jedhe gochuurraa of qaba ture,'' jechuun himu. Filannoon marsaa jahaffaa Itoophiyaa akka karooraatti Caamsaa 2020 (ALI Caamsaa 2012) adeemsifamuu qabu irra deddeebbiin achi darbaa waggaa tokko booda taasifame. Kanaafis qophii boordii filannoo, yeroo gannaa ta'u, koronaavaayirasiifi kaan ni eeramu. Filannoon osoo hin taasifamiin aangoon mootummaas Onkololeessa bara 2020 (ALI Fulbaana 30 2013) waan xumuramuuf gaaffii heeraa kaase. Manni Maree Federeeshinii adeemsa heeraa booda aangoon mootummaa federaalaafi manneen maree nannoolee waggaa tokkoof akka dheeratu murteesse. Haa ta'u malee, adeemsa kana paartileen morkattootaa ija wal qixaan hin ilaalle. Garri caalu yoo morman, kaan ni deeggaran. Hunduu sababa garagaraa kaasa. Kongirasiin Federaalawaa Oromoo bara sana Jawaar Mohaammad miseensummaan fudhateefi ABOn yeroo morman ABIN deeggaruu ibse. KFO'n erga filannoon dheeratee aangoon mootummaa dheerachuu osoo hin taane 'furmaata siyaasaa' barbaachisa jedhe. MM Abiy inni KFO'n 'furmaata siyaasaa' jedhu aangoodha jedhu. Faallaa kanaan garuu eeyyama federaalaa malee erga biyyattiin sirna federaalaan buluu jalqabdee yeroo jalqabaaf TPLF filannoo addatti akka taasisu Waxabajjii 2020 keessa hime. Kunis muddama federaalaafi dhaaba Naannoo Tigraay yeroos bulchu, TPLF, gidduu ture ittuu hammeesse. Dhibdeen kun bulee bubbulee gara waraanatti ce'e. Biyyattis rakkoo hamaattis galche. Dr Darrasa filannoon achi siquun walqabatee qaamolee lamaan gidduu haalli ture hammaatuu dubbatu. ''Egasii gaduma deeme. Qaamoleen lamaanuu waraanni akka dhufuu malu beekaniiru,'' jedhan. ''Osoo filannoon achi siquu baatee wantoonni walitti aananii raawwatan silaa bifa biraa qabatu ture,'' jedhu. Pirofeesar Mararaan gama isaaniin kan waraana fide koviid qofa miti jechuun waan Oromiyaa keessa ture kaasu. KFO fi ABOn boodarra ''dhiibamne'' jechuun filannoo biyyaalessaa jahaffaa Waxabajjii 2021 (ALI Waxabajjii 2013) taasifame keessaa of baasan. Filannicha mootummaan olaantummaan irra aane. Filannoo kanaan paartileen mormituu muraasaafi kanneen dhuunfaan dorgoman teessuma argachuu danda'aniiru. Prof. Mararaan osooma kovid hin dhufin dura dirreen siyaasaa dhiphachuu eegale jedhu. ''Carraa dabalataa uume jenna malee koronaa duwwaatu balbala nutti cufe miti, mootummaatu balbala nutti cufe,'' jedhan. Gaaffii 'Osoo yeroos filannoon taasifamee jiraate wanti amma jiru silaa hin dhalatu jettanii yaadduu? jedhuf Pirof. Mararaan kana deebisan: ''Osoo mootummaan dirree siyaasaa saaqee marii biyyaatti deebi'ee hin ta'u ture. Akkuman jedhe koronaan dabalata yeroo kenneef,'' jechuun mootummaan aangoo isaa akka cimsatu gargaare jedhu. Haala amma biyyattiin keessa jirtu kana ilaalichisee qorattoonni siyaasaa biyyattiin diigamuurra gahuu agarsiisa jechuun kan himanis jiru. Dhaabni biyya bulchu lola Kaaba Itoophiyaatti waggaafi ji'a jahaaf ture karaa nagaan furuuf yaada akka qabu ibseera. Haata'u malee, hidhattoota badii garagaraaf Oromiyaa keessa himataman mootummaan 'ABO - Shanee' jedhuun akkasumas 'humnoota motummaan finxaaleyyii' jedhee waamu irratti duula waraanaa haaraa banuu beeksise. Duula Oromiyaa keessatti ammaan tana gaggeessaa jiru kanaan wal qabatees, badiinsi lubbuufi qabeenyaa guyyaa guyyaan naannichatti bakkeewwan adda addaatti qaqabaa jiraachutu himama. Adeemsa kana dhaabni Prof. Mararaa fa'i ni morma. Hoggantoonni dhaabbilee siyaasaa hidhaa hiikaman jiraatanis ammallee kan hin bahiin akka jiran paartileen siyaasaa komataa jiru. Kana furuufis Boordiin Biyyaalessaa koree hundeessee qorataa jiraachuu beekisisiin ni yaadatama. Waldhibdee humnoota siyaasaa gidduu jiru furuuf kan abdatame Mariin biyyaalessaas komiin irratti ka'aa jira. Pirofeesar Mararaan biyyattiin ''rakkoo bal'aa keessa jirti'' jechuun ibsu. Haala siyaasaa amma rakkoo godhateef mootummaan dhaabbileen siyaasaa dirree siyaasaa baname 'sirnaan fayyadamuu dhabani, dhibbaa hin malle mootummaarra kaa'an' jedha. Siyaasaan alatti rakkoon Covid-19 fide, hongee, lolaa, weerara awwaannisaa, hojii dhabdummaa, qaala'iinsa jireenyaa fi hanqinni sharafa alaa ummataa fi mootummaaf qormaata ta'eera.	https://www.bbc.com/afaanoromoo/oduu-61131018
technology	Caccabaan rookkeettii Chaayinaa dacheerratti kufuuf deemaa jira	Caccabaan rookkeettii Chaayinaa to'annoon ala haala ta'een sambattan kanatti gara dacheetti deebii'uuf ta'uun himame. Haata'u malee carraan cacabaan kun bakka namoonni itti baayyataniitti kufuu gadaanaadha jedhame. Gochaan kunis biyyoonni rookkeetti gara samiitti furgigsan hangam faalamu hawwaatiif itti gaafatamummaa fudhatu kan jedhurratti gaaffii kaaseera. NASAn kana dura ejjansiin hawwaa Chaayinaa haaluma adeemsa idil-addunyaatti akka rookkeettiiwwan isanii yoo gara lafaatti deebii'aniitti bakka xixiqqootti  akka cacaban taasisaniif gaafate ture. Rookeettiin tibbana gara buufata hawwaa Chaayinaa kan hin xumuramiinitti imalaniifi Ti'aangoong, jedhamu, to'atamuun akka gara lafaatti deebi'u gochuun hin danda'amne. Motummaan Chaayinaaguyyaa Roobii akka jedheetti, cacabaan rookkeetii gara dacheetti deebii'u waan galaana gubbaa hin qubanneefu bakka ta'eetti balaa muraasa qaqabsiisuu danda'a. Haata'u malee cacabaan kuni naannawa namoonni jiraatan irras qubachuuf carran ni jiraata ta'a, akkuma kana dura wayita qabeenyaa Ayivoorii Koosti kan ta'e barbadeeffameetti Caamsaa 2020 taatee wal fakkaatu mudate ture. Qaamni rookkeettii duwwaa ammatti orbiitii irra Dachee marsaa jira waan ta'eef akka deebii'e lafarra qubatuuf harkifameera. Garuu ammoo bakka irra qubatu to'achuun hindanda'amne jedhameera.\nAkka Korporeshinii Aerospace, dhaabbata mit-motummaa Kaaliforiniyaatti bu'ureeffateetti, cacabbaan rookkeetii kanaa Dilbata gara sa'aatii biyyaatti 00:24 GMT irratti lafaarra qaqaba. Bakkeen cacabaan rookkeettii toonii 25 sun eessa akka qubatu tilmaamuun ammatti rakkisaadha. Bakki cacabaan rookeettii kanaa itti kufuu danda'us tarii Ameerikaa, Awustiraaliyaa, Biraaziil, Indiyaa fi Kibba baha Eshiyaa ta'u mala akka korporeshinichi tilmaameetti.	https://www.bbc.com/afaanoromoo/articles/cprl705n1xxo
health	Hoogganaan mormituu Raashiyaa ''suummeffame'' wal’aansaaf gara Jarmanitti geeffame	"Namni Puutiiniin mormuun beekaman kun akka deeggartoonni isaa jedhanitti shayee summa’e dhuguun kan of-wallaalan yoo ta’u, anga'oonnis yakka kana dhoksuuf yaalaa jiru jedhu. Dooktaroonni Oomiskitti isa yaalaa turan asiif achi sochoo’uuf haala dandeessisurra hin jiru jechuun didaa turani. Takka turani garuu haala fooyya’aa keessa waan jiruuf imaluu danda’a jedhani. Haati warraasaa Yuuliyaanis isa waliin imaltee jirti. Balaliin dhaabbata miti mootummaa Jarman Siiniimaa foor Piis jedhamuun mijeeffame gara Hoospitaala Chaariiti Barliin jirutti Obbo Naavaaliiyiin geessee jira. Pireezidaant Puutiin bara baraaf pireezidaantii Raashiyaa ta'uu? Yunaayitid Kingidam dippilomaatota Raashiyaa 23 ari'uufi Naavaaliiy wayita Toomiskirraa Mooskootti balali’aa turanitti kan dhukkubsatani. Xiyyaarichis achuma Toomiskitti qubannaa tasaa taasisuuf dirqamee jira. Suuraan miidiyaa hawaasaarra naanna’aa ture Naavaaliiy shayee kaafiteeriyaa buufata xiyyaarichaa keessa jiru keessatti dhugaa turan. Namoonni garee isaaniis shayee kanaan summiin kennameef jedhanii shakku. Viidiyoon miira namaa jeequ yeroo Naavaaliiy xaaraa turan agarsiisus qoodameera. Isa waliin imalaa kan ture Paaveel Leebeedeev, rogeessi kun ‘‘dhukkubsatanii aadaa turani’’ jedheera. Gaafa Jimaataa dooktaroonni maal jedhani? Hoospitaala Naavaaliiy itti yaalamaa turetti garee dooktarootaa kan dursan Aleeksaandar Muraakooviskii dooktaroonni namtichi balaliif qophii akka hin taane himanus haati warraasaa ‘‘gara Jarman deemuu qaba’’ jette jedhani. ""Takka turaniis gaaffin firoota isaaniirraa waan dhufeefi nutis diduu waan hin dandeenyeef akkasumas haalli dhukkubsaataan kun keessa jiru gaarii waan ta’eef akka deemuuf hayyamneerra’’ jedhani. Dooktaroonni namni kun summii dhuguu isaanii wanti mirkaneessu hin argamne, kan akkas ta’anis hanqina sukkaaraattiin dhibee mudatu (metabolic disorder) jedhamuun qabamniitu jedhanus, amga’oonni fayyaa biyyattii garuu keemikaalli ndastirii keessatti faayidaarra oolu googaa isaa jala fi rifeensa isaa keessaa argameera jedhani. Namni Puutiiniin mormuun beekamu kun malaammaltummaa aanga’oota Raashiyaatiin raawwatamu irra deddeebiin saaxilee jira. Mana hidhaattis yeroo hedduu darbatameera. Deeggartoonni Naavaaliiy maal jedhu? Gargaaraan nama kanaa Lewooniid Voolkoov ibsa Barliinitti kennaniin, dooktaroonni jalqabarra imala isaaf tumsa taasisaa turan akka tasaa kana gochuu dhaabani jedhaniiru. Basaasaan Raashiyaa 'summii narviin miidhame' ‘‘Wanti ta’e ni jijjiirame, wanti dhoksamu waan jiru wayii fakkaata, haadha warraa Aleeksiittillee odeeffannoo kennuuf hayyamamoo ta’uu dhaabani.'' ‘‘Dooktaroonni imalasaaf haala mijeessaa turan akkuma tasaa Aleeksiin imalaaf qophii miti, haallisaa hin hayyamu jechuutti ka’ani, kunis waan jalqaba jedhan waliin wal-faallessa ture’’ jedhani. Rogeessi kun hagam itti aggaammatame? Eebla 2017: Halluun magariisni fuulasaaniitti erga itti biifamee booda gara hoospitaalaatti geeffamanii turan. Halluun summaa’aa kun qoosaa fakkaatus akka malee nama dhukkubsa jechuun balaa sana booda Tiwiitara gubbaa barreessee ture. Adoolessa 2019: Hiriira mormii hin hayyamamne waamuu isaatiin guyyoota 30’f mana hidhaa bu’ee ture. Achittis dhukkubbiin itti dhaga’amee summiin faalamee ta’uu mala jechuun dooktaroonnisaa dubbatanii turani. Inni mataansaa waan summiin itti kenname itti fakkaatee akka ture dubbate. Mudde 2019: Humnoonni tikaa Raashiyaa dhaabbatasaa malaammaltummaa falmatu waajjira cabsuun seenanii laaptooppiifi meeshaalee biro fuudhani. Kaameeraawwan nageenyaa akka mul’isanitti humnoonni kunneen balbala dhaabbatichaa humnaan cabsanii seenani. Baruma sanatti dhaabbannisaa ‘‘qaama alaa’’ jedhamuun labsamee ture."	https://www.bbc.com/afaanoromoo/oduu-53872997
politics	Itoophiyaan hoggana olaanaa al-Shabaab Ameerikaan barbaadamu ajjeesuu beeksifte	Raayyaan Ittisa Biyyaa Itoophiyaa hoggana olaanaa al-Shabaab Ameerikaan barbaadamu Fu'aad Mohaammad Kalaaf dabalatee hogganoota al-Shabaab olaanoo sadi ajjeesuu beeksise. Fu'aad Shongalee jedhamuun kan beekamu Fu'aad Mohaammad Kalaaf hogganaa damee dadammaqiinsaa fi ololaa al-Shabaab yoo ta'u, Ameerikaan nama waa'ee isaa odeeffannoo kenneef badhaasa doolaara miliyoona 5 ramaddee turte. Raayyaan Ittisa Biyyaa Itoophiyaa tarkaanfii humna qilleensaa biyyattii waliin ta'uun guyyoota darban fudhateen hogganni al-Shabaab kun ajjeefamuu hogganaan bobbii fi qindeessan komaandi poostii yeroo Raayyaa Ittisaa Itophiyaa meejar jeneraal Tasfaayee Ayyaaleewu himaniiru. Hogganoonni al-Shabaab biroo ajjeefaman dubbi himaa garichaa kan ta'e Abdul'aziiz Abbuu Muusaa fi naannoo daangaa Itoophiyaatti ajajaa al-Shabaab kan ta'e Ubeedaa Nuur Iisee ta'uu Tajaajila Oduu Itoophiyaa waabeffachuun FBCn gabaaseera. Ajjeefamuu hogganoota isaa kanneen ilaalchisee gama al-Shabaabiin amma dura wanti jedhame hin jiru. BBCn hogganooti garee hidhattootaa kanaa maqaan isaanii eerame ajjeefamu haala walaba ta'een hin mirkaneessine. Al-Shabaab torbanoota lamaan darban keessa daangaa cehuun Itoophiyaa irratti haleellaa raawwachaa turuufi tarkaanfii kana qolachuuf fudhatameen hidhattoonni garee kanaa 200 ol ajjeefamuu mootummaan naannoo Somaalii ibsee ture. Meejar Jeneraal Tasfaayeen akka jedhanitti tarkaanfii humna qilleensaa waliin qindaa'uun fudhatameen al-Shabaab Itoophiyaa ittiin haleeluuf kan qopheeffate buufatni kuusaa hidhannoo fi nyaataa barbadaa'ee jira. Lammummaa Somaaliyaa fi Siwiidin akka qabu Ameerikaan kan ibsame Fu'aad Shongalee, bara 2008 buufata loltoota Itoophiyaa dabalatee Somaaliyaa keessatti boombii konkolaataa irratti hidhamuun haleellaa raawwachuu ragaaleen ni mul'isu. Ameerikaan al-Shabaab dhaabbata Shororkeessaa gochuun kan labsite yoo ta'u ajaja bara 2010 baasteen hoggana garichaa Fu'aad Mohaammad Kalaaf (Fu'aad Shongalee) himannaa Somaaliyaa keessatti hokkara kakaasuu fi nageenyi biyyattii akka hammaatu gochuu jedhuun tarree namoota barbaadamanii jala galchite.	https://www.bbc.com/afaanoromoo/articles/cev5gj47xnpo
entertainment	Seenaa jireenya dubartii Ameerikaa beekamtuu turteefi hunda dhiistee monoksee taate	Monokseen ganna 92,  jireenya callisaa, qofummaa fi hiyyummaa keessa jiraachuuf waadaa seente, gadaamii waggootii soddomman darbaniif jiraachaa turte keessatti lubbuun ishee darbeera. Ta’us garuu seenaan jireenya Sistar Meerii Jooseef wanta barameerraa baay'ee addadha. Jireenya kadhannaa kanatti of kennuu isheen dura Aan Raseel Miiler jedhamuun beekamti turte. Haadha ijoollee kudhanii kan taate Aan dureettii beekamtuu sagantaa (paartii) gurguddaa qopheessitu fi sagantaa oppeeraa hedduu daawwattu turte. Bara 1928tti kan dhalatte Aan, durumaan hawwii monoksee ta’uu qabdi turte, ta’us garuu jaalalli ishee qabate. Ganna 20tti, hogganaa ittaanaa dhaabbata Gaasii fi elektirikii Paasifik kan ta’e Richaard Miilaritti heerumte. ''Umurii ganna 27tti ijoollee shan godhatte,” jechuun ilmi ishee inni quxisuu Maark Miiler Tiwiitara gubbaatti barreesseera. ''Ammas dabalataan ijoollee shan godhatte, dhiira shanii fi durba shan.” “Hiriyoota hedduu qabdi turte. Hin xuuxxi, hin dhugdi, kaartaan [tirgaa] taphatti turte. Dubartii daakaa cillimsuu taasistu taate.” “Yeroo konkolaachistu akka malee fi ariitiin waan tureef namootni konkolaataa ishee keessaa hollachaa ba’u ture. Guyyaama tokkotti tamboo xuuxuu, dhugaatii dhuguu fi buna guyyaa tokkotti dhaabdee, sababa kanaanis yakka kamuu hojjachuu irraa oolte.” Aan ijoollee ishee mana guddaa kutaa ciisichaa sagal qabu keessatti guddifte, hiriyyoota ishee bakeewwan daawwannaa adda addaatti geessuun beekamti turte. Yeroo tokkotti miseensa boordii dhaabbilee adda addaa 22 turte, akkasumas barattootaaf, harka qalleeyyii daandiirra jiraatanii fi Waldaa Roomaan Kaatoolikiif maallaqa hedduu walitti qabdeetti. Abbaan warraashee bara 1984tti dhibee kaansariin yemmuu du’etti yeroos wiirtuulee monoksummaa ciccimoo addunyaa irra jiran seenuuf sirriitti yaaduu eegalte. Waggaa shan booda wiirtuu Sisters of Our Lady of Mount Carmel kan kutaa biyyaa Illenooy Dees Pileeyins jiru seenuuf jecha  qabeenya ishee hunda namaaf hirte. Monoksoonni Karmileet, fedhii foonii hunda ganuun, gara caalu guutummaatti callisanii kan jiraatanidha. Wanta barbaachisu akka ogeessa fayyaa bira deemuuf yoo ta’e malee gadaamii isaanii keessaa hin ba’an. Monoksootni kun barbaachisaa yoo ta’e malee hin odeessani, yeroo isaanii kadhannaa fi of madaaluun dabarsu. “Monoksee adda taate turte,” jedha Maark. “Sirriitti faarfachuu hin dandeessu, itti gaafatamummaa kennamuufitti ni barfatti turte akkasumas eeyyamamuu baatus saroota naannicha waliin ni taphatti ture. “Erga isheen monoksee taatee waggaa 33 keessatti yeroo lama qofan ishee arge, yeroo ishee daawwachuuf deemtuus haammachuu ykn xuquunii hin dandeessu. Dallaa sibiilaan gargar baatee agartaani.” Aan akkoo ijoollee 28 taatus, garii isaanii agartee hin beektu. Akaakilee hedduu qabaattus tokko isaanii iyyuu garkaan qabdee hin beektu. Kutaa tokko keessa muka firaashii haphii qaburra rafti turte, guyyaa ammoo wayyaa daalachaa fi shabaxii uffatti turte, kun jireenyashee duraa uffata gatii qaalii uffattu irraa addadha. Kabaja guyyaa dhalootaa 61ffaa ishee irratti keessummoota 800’f Hoteela Hiiltan, Saan Firaansiskoo jiru keessatti maatii fi hiriyyoota isheen nagaatti jechuuf sagantaa qopheessite. Keessummoota isheef yeroo haasaa taasistu, waggootii 30 jireenya ishee ofiif kennite, waggootii 30n itti aanan ammoo ijoollee isheef keennitee waan turteef waggootiin jireenya ishee hafan ammoo Waqaaf akka kennuu barbaaddu dubbatte. Guyyaa itti aanu gadaamii keessa jiraachuuf gara Chikaagootti imaluun Sister Mary Joseph jedhamtee maqaa haarayaa argatte. “Hariiroon nuti qabnu walxaxaa ture,” jedha Maark. “Bara 1920’n keessa dhalattee bara 2020’n jaarraa itti aanuu keessa duute. Isheen Aan Raseel Miilar, monoksee Sister Mary Joseph, kan Trinity OCD turte.” “Abbaakootti nagaa naaf dhaamti jedheen abdadha.”	https://www.bbc.com/afaanoromoo/oduu-57418380
politics	Poolisiin Loos Anjeles akkaawuntii sobaan fayyadamtoota basaasu akka dhaabu gaafatame	"Dhaabbatni Feesbuuk Waajjirri Poolisii Loos Anjeles (LAPD), fuula sobaa banuun fayyadamtoota irratti basaasa gaggeessu akka dhaabuuf gaafate. Kunis kan ta'e, gaazexaan The Guardian, poolisiin US dhabbilee teeknoolojii waliin ta'uun, yakka furuuf jecha odeeffannoo fayyadamtootaa ilaalaa akka jiru erga gabaasee booda. Feesbuukiin akkaawontii ykn fuulaa sobaa uumuufi fayyadamuu ciminaan dhorka. ""Qondaaltonni poolisii akka akkaawuntii sobaa fayyadamuun 'qorannoo interneeta irraa gaggeessan' eeyyamuu qofa osoo hin taane, LAPD'n poolisoonni akkaawuntii sobaa akka uuman godheera,"" jechuun itti aanaan hogganaa Feesbuukiifi barreessaan mirga namoomaa Rooy Oostin xalayaa qajeelfamoota Feesbuukii ibsan irratti barreesseera. ""Fudhatamummaan qajeelfamoota kanaa LAPD irratti kan hundaa'u ta'us, qondaaltonni poolisii tajaajila keenya irratti yeroo akkaawuntii banan qajeelfamoota Feesbuukii kabajuu qabu. Dhabbaatni poolisii Feesbuukii irratti gocha akkawuuntii sobaan, nama biraa of fakkeessuu fi basaasaaf jecha odeeffannoo funaanuu hojjatu hunda dhaabuu qaba."" Odeeffannoon gaalmee poolisii irraa gaffii dhabbata miti mootummaa Brennan Center of Justice jedhamun bara 2019tti argame akka mul'isutti, LAPD'n sooftiweerii to'annoo miidiyaa hawaasummaa Voyager Labs jedhamu fayyadamuun, miidiyaalee hawaasummaa shakkamtootaa fi hiriyyoota isaanii irraa odeeffannoo funaanaa tureera. Voyager Labs akka jedhutti sooftweeriin isaa odeeffannoo hedduu fayyadamuun, karooraa fi amantaa fayyadamtootaa adda baasuun akka danda'amu gochuun, yakka furuuf gargaaraa jedha. LAPD'n softiweeriin kun keessummaa sochii gartuu yakkamtoota interneeta irra jiruu, saamicha raawwatamee fi ajjeechaa adda adda irratti ragaa funaanuuf akka gargaaru erga iimeeliin barreesseen ibseera. Facebook maqaasaa 'Meta' jechuun geeddarate Feesbuukii fi Apple maaliif wal hin jaalatani? Feesbuukiin fayyadamtootaa isaa irratti basaasuu fi akkawuntii sobaa uumuun , kayyoo isaa namootni ' akka wal qunnamaniifi eenyummaa isaanii sirrii akka waliif qodaniif' uumame kan falmudha jedha. Ta'us garuu, Awustiraaliyaa irraa ogeessi nageenyaa, basaasa seera qabeessaa irratti hojjetu, Roobart Pootar, akkawuntii maqaa sobaan uumuun namoota akka roggeessota mirga namoomaa fi gazeexessitoota eenyummaa isaanii nageenyaaf jecha dhooksan ykn fayyadamtoota biyyootii to'annoo fi gulaalli inteerneeta jiru keessa jiraniif barbaachisaadha jedha. Dabalataanis Feesbuukiin dhimma, beeksisa siyaasaa nama dogoggorsanii, gowwoomsa interneetaa fi miidhaa miidiyaan hawaasummaa ijoollee irratti qabu irratti xiyyeeffachuu dhisee LAPD irratti mormii cimaa uumuun isaa nama dhiba jedha. ""Feesbuukiin waltajjii hawaasa rakkoo uumanii akka, daa'imman seeraan ala daddabsuu, shororkeessummaa fi oduu sobaa Covid irratti argaman ta'uun isaa nama dhiba."" ""Garuu kana hunda caalaa isa LAPD'n tajaajila isaa sirritti fayyadamuu dhabuu isaa irratti xiyyeeffata,"" jechuun BBCtti himeera. Iftoominaa fi itti gaafatamummaa qabaachuu isaa himuus, Hagayya keessa miidiyaan hawaasummaa kun fuula hayyoota US beeksiisaa siiyaasaa qoratan dhorkeera. Feesbuukiin hojiin qorattoota kanaa nageenyaa miidiyaa isaa kan miidhudha jedhus, qorattoonni kun garuu hojiin isaanii dimookraasii eegsisuu fi iftoomina miidiyaa hawaaasummaa eegsisuuf barbaachisaadha jechuun falmaniiru."	https://www.bbc.com/afaanoromoo/oduu-59352948
politics	MM Finlaand mana jireenyaasaaniitti dubartoonni qullaa suuraa kaanaan dhiifama gaafatan	Ministirri Muummee Finlaand Saanaa Maariin manasaaniitti dubartoonni lama mudhii ol qullaa suuraa ka'uun erga mul'atanii booda dhiifama gaafatan. Dubartoonni lameen mudhii olitti qomee osoo hin kaa'atanii fi osoo waldhuungatanii suuraa ka'an kunneen namoota bebbeekamoodha. Hiriyoonni Ministira Muummee kanaa wayita mana qondaala kanaatti affeeramana ture suuraa kana kan ka'an. Ministirri Muummee kun tibba darbes erga wayita isaan shubbisan viidiyoon mul'isu gadhiifamee booda akkaan qeeqamaa turan. Qoricha sammuu hadoochu fudhachuun shakkamanii qorannoon irratti taasifamus garuu bilisa ta'aniiru. Alanas suuraan dubartoota bebbeekamoo kunneenii miidiyaa hawaasummaarratti akkaan qoodameera. Ministirri Muummee kun ''suuraaleen kunneen fudhatama kan qaban miti,'' jedhaniiru. Dubartoonni kunneen wayita Ministirri Muummee kun Adoolessa darbe sagantaa bashannanaa qopheessan suuraa kana ka'uu ministirri muummee kun ibsan. Suuraa kanas mana fincaanii keessummootaaf qophaa'e keessatti ka'an. Sagantaa qophaa'e tokkorratti osoo shubbisanii kan argaman Ministirri Muummee Finlaand kun, miseensota paartiisaanii fi mormitootaan akkaan qeeqamaniiru. Sagantaa bashannanaa kanarratti dawaa sammuu hadoochu fayyadamuu hin hafan jechuun kan shakke gameessi siyaasaa tokko, akka qorataman gaaffii dhiyeesse. Ministirri muummee kun dhugaatii alkooliin machaa'uurraa kan hafe dawaa sammuu hadoochu akka hin fudhannee fi fudhataniis akka hin beekne falmaniiru. Qorannoo taasifameen bilisa ta'uunsaanii mirkanaa'eera.	https://www.bbc.com/afaanoromoo/articles/cxxpxyww4wdo
health	Koronaavaayirasii: 'Talaalliin argamus, argamuu dhabus' US deebitee banamti - Tiraamp	"Pireezidant Donaald Tiraamp Ameerikaan 'talaalliin argamus, argamuu dhabus' deebitee banamti jedhan. Garuu ammoo bara kana talaallii argachuuf abdii qabanis himaniiru. Piroojektii ""Operation Warp Speed' jedhamu kan Tiraamp carraaqii bara Waraana Addunyaa Lammaffaa meeshaa niwukileeraa argachuuf taasifametti fakkeessan yeroo gabaabaatti talaallii argachuu galma godhate eegaluu himan. Talaalliin argamuu baatus garuu Ameerikaan banamtee sochiin idilee eegala jedhan ifatti. Ogeeyyiin hedduun talaalliin koronavaayirasii waggaa tokkoo gaditti argamuu danda'uurraa shakkii qabu. Jimaata kaleessaa ibsa guyyuu kennan irratti, pirojektiin haaraan kun talaalliin abdii qabu jedhaman 14 irratti qorannoo akka eegalu dubbatan Tiraamp. ""Kana jechuun guddaadha, saffisas qaba jechuudha"" jedhan. ""Hojii saayinsii, indastirii fi dhiyeessii daran guddaa seenaa biyyattii keessatti erga piroojektii Manhaatan booda argamee hin beeknedha"" jedhan. Pirojektii walta'iinsa mootummaa fi dhaabbilee dhunfaa talaallii barbaade raabsu kana akka hogganan ajajaa Waraanaa Jeneraal Gustaavee Pernaa fi duraan itti gaafatamaa fayyaa kan turan Monseef Isloowwii muudaniiru. Isloowwiin booda wayita dubbatan xumura bara 2020 talaallii namoota miliyoonaan dhibbaan lakkaa'amuuf gahu akka dhiyeessaan ofitti amanamummaa qabaachuu himan. Yeroo jedhametti waan waadaa galame raawwachuun ulfaataa ta'u dursanii kan dubbatanii turan namni kun ""yoo ni danda'ama jedhee itti hin amanne kutannoo hin qabaadhu"" jedhaniiru. Ogeeyyiin hedduun talaalliin argamuu baannaan Ameerikaan sochii idileetti deebi'uun balaa qabaachuu mala jedhu. Donaald Tiraamp garuu ""dhukkuboonni kaan talaallii hin qabne dhufanii darban jiru"" jechuun talaallii malee sochii idileetti akka deebi'amu himan. Manni barumsaas deebi'ee akka banamu akeekan."	https://www.bbc.com/afaanoromoo/oduu-52678781
politics	Afgaanistaan: Jeettiin waraana Ameerikaa daangaa Taalibaan keessatti kufe	"Waraanni Ameerikaa xiyyaarri waraansaa baha Afgaanistaan keessatti kufee caccabuusaa mirkaneeseera. Koloneel Sooni Leeget akkas jedhan: ""Xiyyaarichi harka diinaatiin rukutamuu wanni agarsiisu tokkollee hin jiru, sababni kufaatii xiyyaarichaas qoratamaa jira."" Xiyyarrichi naannoo Taalibaan hedduminnaan keessatti aragmu kan Deeh Yak jedhamu keessatti kufe. Xiyyaaricha keessa namoota meeqa akka turan wanti ifa ta'e hin jiru. Koloneel Sooni Leeget dubbii Taalibaan xiyyaarri biraas kufee jedhu haalaniiru. Miidiyaan hawaasummaa Taalibaan viidiyoo hin mirkanoofne kan xiyyaarri mallattoo waraana Ameerikaa ofirraa qabu gubatu agarsiisu maxxansaniiru. Viidiyichi gosa xiyyaaraa E-11A jedhamudha kan agarsiisu. Jeettiin kunis kan Humna Qilleensa Ameerikaa Afgaanistaan to'achuuf itti fayyadamaniidha. Yeroo gara garaatti Afgaanistaan keessatti heelikoptaroonni balaadhaaf kan saaxilaman yoo ta'u xiyyaaronni US garuu saaxilamummaansaanii baay'ee xiqqaadha. Ta'us garuu, Taaliban meeshaa waraana xiyyaara guddaa balaliirraa jiru kuffisuuf oolu hin qabu jedhamee amanama. Ameerikaan xiyyaarota E-11A jedhaman afur kan qabdu yoo ta'u inni amma Afgaanistaan keessatti kufe isa tokkodha. Jalqabarratti olka'iinsa guddaarraa imaluu waan danda'uuf ture kan filatame. Lafaafi qilleensa jidduttii odeeffaannoo haalaa gaariidhaan hubachuu meeshaalee elektirooniksiidhaan kan guutamedha. Kunis akka 'wi-fi' iddoo neetworrkiin gaariin hin jirretti fayyadudha. Xiyyaarichi meeshaalee elektirooniksii haalan qabaachuunsaatiin wal dhabdeedhaa Afgaanistaan keessatti gahee guddaa taphateera."	https://www.bbc.com/afaanoromoo/oduu-51276551
health	Sa'udiifi Yamanitti lammiileen Itoophiyaa sababii koroonaavaayirasiin balaaf saaxilamaa jiru	Dhaabbtni Godaantota Addunyaa Saaw’udii fi Yamanitti lammiileen Itoophiyaa sababii koroonaavaayirasiin balaaf saaxilamaniiru jedhe. Lammiileen Itoophiyaa naannoo Saa’udii fi Yaman jiraatan torbee darbe BBCtti haasa’an haleellaa Huuttiin isaan irra qaqqabsiiseen adda adda faca’uun himanii turan. Itti gaafatamtuun Kooninikeeshiniin Dhaabbata Godaantotaa Addunyaa Hedoon Oliviyaa dhaabbatni isaanii dhimma kana akka beekuufi akka isa yaadeessus  BBCtti himaniiru. Godaantoti gammoojii keessa faca’anii jiran lakkoofsi isaanii sirnaan beekamuu baatus kuma shan kan tahan Yaman iddoo Sa’aadaa jedhamurraan gara  Saa’udii ce’uuf yoo jedhan shakkii koroonaavaayrasiin qabamuun muddama keessa seenanii jiru. Itti gaafatamtuun kun akka jedhanitti  naannichi lafa sochiin loltootaa jiru dha. Godaantonnis loltoota mootummaa fi finciltoota Huuttii gidduu waraanni guyyuu gatii jiruuf dhukaasa dhagahaa oolla kanaanis yaaddoo keessa jirra jedhu godaantonni. BBC’n godaantota naannoo Yaman kan balaa irra jiru jedhaman dubbisuuf yaalii taaisuus bilbilli hojjechuu hin dandeenye. Torbee tokko dura godaantotni 4000 tahan isaan keessaa Saa’udiitti ce’uu yoo himanillee isaanis mana hidhaa keessa jiraachuu dubbatu. Godaantonni kunneen sababii waraanaaf otoo hin taane kan yaaddoo irra bu’an. Koroonaavaayirasii ni tamsaastu sababii jedhuun malee. Waraanni finciltootaa fi mootummaa Saa’udii jidduu jiru dhaabbachuuniifi vaayirasii qabaachuun shaakkamuun isaanii yaaddoo godaantotaa hin hir’isuu jedhu itti gaafatamtuun koominikeeshinii dhaabbatichaa. Hedoon Oliiviyaa dhaabbatni isaanii qaamota dhimmichi isaan ilaallatu waliin tahuun sirriitti maaltu tahaa akka jiru ni qorata jedhaniiru. Kanamlees, godaantota qollifachuun akka dhaabbatuufi biyya gahan maratti vaayirasicha to’achuuf tarkaanfiin fudhatamu marti lammummaafi seera qabeessummaa isaanii otoo hin gaafatiin isaaniins dabalachuu qaba jedha. Haleellaa naannichatti taasifamaa tureenis godaantotni muraasni hin du’uun akka hin hafne maddeen himan jiru. Yamanitti koronnavaayirasiin argamiuun kan gabaafame torbee darbe keessa ture.	https://www.bbc.com/afaanoromoo/oduu-52270247
entertainment	Gurbaa maqaa ‘Sooressaa’ moggaasaniif qoonqoon cooligsite	Erga wal waraansa dhaabuuf waliigalteen nagaa mallattaa’ee naannoo Tigraay gargaarsi galaa jira. Haata’u malee, daa’imman umuriin isaanii wagga shanii gadi ta’an sadii keessaa tokko ammallee hanqina nyaataan hubamaniiru. Haftom amma daa’ima umuriin isaa wagga shan guutuuf xiqqoon isa haftuudha. Afaan Tigirinyaatiin hiikni maqaa isaa ‘Sooressaa/Duureessaa’ akka jechuuti, garuu gurbaan kun yeroo ammaa ulfaatin isaa hanga silaa gahuu qabu walakkaan hir’ateera. Yeroo doktorri  harkaafi miilla isaa foon irraa dhumee akka malee qallateeru agarsiisuuf qomeefi mutaantaa isaa irraa ol harkisu haati daa’ima kanaa callisteedhuma  miira adoodaa tokkoon ilaalti. Dubartiin kun maqaashee himachuu hin barbaadne. Kun erga wagga lamaa as wal waraansi Itoophiyaa Kaaba biyyattii jalqabee beelaafi hanqina nyaataa qabatamaan naannoo Tigraay keessatti mullatuudha. Waliigalteen nagaa mallattaa’e lolli sun akka dhaabatu taasiseera, garuu miidhaa inni qaqqabsiise akkuma jiruttiidha. Hagayya keessa, UN akka tilmaametti Tigiraay keessatti daa’imman umuriin isaanii wagga shanii gadi ta’an sadii keessaa tokko hanqina nyaataan miidhamaniiru. Yeroo loltoonni mootummaa Federaalaafi humnoonni Tigraay wal lolaa turan, aanga'oonni Itoophiyaa gargaarsa gara kaabaa seenu daangessuun ykn dhorkaa cimaa kaa’uun sirriitti cufanii turan. Maakdaan daa’ima umuriin ishee walitti bu’insa kaabaa kana waliin walqixa taatedha. Kaasuu haadhaa ishee Hiwoot keessaa mul’atti, garuu humna hin qabdu, hin sochootu, marrumaan ishee ammoo baayyee dhifamee mul’ata. “Nyaata argachuun baayyee rakkisaa ta’eera,” jetti Hiwoot. “Guyyaatti takkaa argatanii nyaachuun baayyee rakkisaa ta’eera.” Hospitaala geessitus haalli Makiidaa ammallee ittuu itti hammaataa dhufeera. “Intalli koo haala kana fakkaatu keessatti argamti sababiin isaa ammoo qorichi akka hin jirre nutti himame, waan tokkoyyu argachuu hin dandeenye,” jetti Hiwoot. “Sababa rakkoo walfakkaatuuf bara darbes as turre, waan tokkollee argachuu waanan hin dandeenyeef harka qullaan manatti deebiye.” Maatiin Haftom fi Makdaa  magaalaa guddoo naannoo Tigraay, Maqalee deemanii gargaarsa barbaadaa jiru. BBCn ji’a darbe keessa ture kan isaan waraabeefi gaaffiifi deebii waliin taasise. Hagayyaan booda, wayita humnoonni mootummaa Federaalaa bakka baayyee to’ataa deemanitti, aanga’oonni Tigraay dhukaasa dhaabuuf waliigalan. Akka waliigaltee nagaa jalqaba ji’a darbee mallattaa’eetti, aanga’oonni mootummaa Federaalaa gargaarsi dabalataa akka gara naannichaa galu ni goona jedhan. Dr Kibrom Gabresillasee Hospitaala Riferaalaa Haydar keessa wallaansa baqaqsanii yaaluun waggoota 15 tajaajileera. Hospitaalli kun naannoo baayyina uumataa miliyoona torba qabuuf hundaa ol guddaa kan ta’edha. “Daa’immaniifi haadhotiin yeroo rakkataniifi boo’an guyyaa guyyaan arguun sukanneessaadha,” jedha Dr. Kibrom. “Hospitaala keenya keessatti daa’imman hedduuti du’e sababiin isaa ammoo daa’imni takkaa rakkoo hanqina nyaataan dhibamnaan, wanti kennituuf nyaata qofaa hin ta’u. Qoricha, antiibaayotikii, mineraalaa [albuuda],…fi kaan barbaachisaaf nuti ammoo kana hin qabnu.” Wanti barbaachisu hangi tokko waan dhufaa jiru fakkaata garuu gahaa miti. Dr.Kibrom akka jedhutti, konkolaataawwan Koree Fannoo Diimaa Addunyaa (ICRC) lama qoricha qabatan magaalaa Maqalee qaqqabuudhaaf warra jalqabaati. “Hanga qoricha nuti argannee wallaanamtoota keenya walakkaaf qofa kan gahu yoo ta’u guyyaa tokko qofaaf tura,” jedhe. Guyyaa guyyaan gargaarsi hospitaalicha hin qaqqabu taanaan, dhukkubsattoonni caalaa du’uu danda’u. “Dhukkubsattoota kaanserii fudhadhumee, haalli isaa baayyee yaaddessaadha. Guutummaa Tigraay keessa Kemooteraappiin hin jiru,” jechuun dubbata Dr. Kibrom. “Guyyaa guyyaan, torban torbaniin, ji’a ji’aan haalli dhibee kaanserii isaanii hammaachaa deema. “Duraan kan wallaanamuu danda’u osoo ta’eeyyu ammo kan hin danda’amne ta’a. Namoota baayyee dhukkubsataa jiraniif tokkoo tokkoon guyyaafi sa’aatii murteessituudha.”  Walakkaa ji’a Sadaasaarraa kaasee hanga torban jalqabaa Muddeetti, mootummaan Itoophiyaafi dhaabbileen gargaarsaa konkolaataawwan nyaata, dahoofi qoricha fe’an 1,600 ol akka ergan UNtti waajirri gargaarsa namoomaa himeera. IRCRN mataan isaa walakkeessa Sadaasaa irraa kaasee yoo xiqqaate konkolaataawwan 38 Maqaleetti akka erge himuun ammallee kan biraan karaarra jiru jedheera. “Dhaabbileen gargaarsa namoomaa dhiyeessan hundaan carraaqqiin hunduu taasifamaa jira garuu hanga barbaadamuun wal bira qabamee yoo ilaalamu gahaa miti,” jedhan dubbi-himaan ICRC dame Itoophiyaa Jude Fuhnwi. Fedhiin jiru baayyee guddaadha.. Ji’oota ja’an itti aanan keessa UNtti Sagantaan Nyaata Addunyaa (WFP) gargaarsa atattamaa uummata Tigraay keessaa miliyoona 2.1 qaqqabsiisuurratti xiyyeeffateera. “Erga waliigaltee darbeetii as wantonni baayyee jijjiiramaeera,” jedhan bakka bu’aafi gorsaa Kantirri Daarektarii Itoophiyaa WFP Claude Jibidar. “Walitti bu’insa waggaa lamaan booda, halkan tokko keessatti gara bakka duraan tureetti deebiyama jennee hin eegnu.” Humnoonni Federaalaa bakkawwan gara kaabaa naannawaa Shiree to’atanis Maqaleen to’annoodhuma mootummaa Tigraay jala jirti. Hospitaala Ayder kutaa biraa keessatti barsiisaan soorama bahan, Fiqaaduu Jambar ji’oota sadan darban keessa wallaansa dhibee sukkaaraaf qoricha isaaniif ta’e argachaa akka hin jirre dubbatu. “Nuti as wallaansa argachuu dhufna, meeshaaleen harki caalan ammoo tajaajila kennaa hin jiran. Bakka biraallee deemuuf ni yaalla garuu sababa sochiin dhorkamee tureef eessayyu deemnee wallaanamuus hin dandeenye,” jedhu. “Namoonni baayyeen sababa kanaaf du’aa jiru. Erga waliigalteen nagaa buusuu mallattaa’ee, qoricha ni arganna jennee abdanna garuu hanga ammaatti wanti qaqqabe hin jiru.” Doktoroonni dhiyeessiiwwan baayyee bu’uura ta’an hin qaban. “Wallaansa baqaqsanii yaaluu taasisuudhaaf giloovii gahaa hin qabnu. Hanga si’a sadii fayyadamuudhaaf irra deebinee dhiqnee irra deebiin itti gargaramna,” jedha Dr. Kibrom. “Wallaansa dhiiga kennuu dhiyeessuu hin dandeenyu sababiin isaa ammoo karaxiitii dhiigaa hin qabnu. Kanaaf, yoo dhukkubsataan dhiiga kan barbaadu ta’e, wallaansa baqaqsanii yaalii taasisuu ni dhiifna,” jechuun ibse. Doktarri biraa achuma Hospitaala Ayder keessa hojjetuufi maqaan isaa akka hin eeramne barbaadu qoricha gahaa argachaa akka hin jirre hima. “Hospitaalichi loltoota madaa’aniifi siviliyaanota dhukkubsataniin guutameera,” jedha doktorri kun. “Hedduun isaanii ammoo gargaarsa argachaa hin jiran.” Wanti gaariin tokkicha aanga’oonni Federaalaa raawwatan ibsaa Maqaleef deebisuudha jedhan. Hospitaalichi dhiyeenya kana akka tiwiit godhetti, qorichoonni HIV fi meeshaa ittiin qoratan dhufuu jalqabaniiru.  Haata’u malee, warri salphaatti caalaa saaxilaman gatii guddaa kaffalaniiru. “Ani egeree foyyee qabu akka ishee mudatun barbaada,” jetti haati Maakdaa, Hiwoot. “Wantan yaaduu danda’u yoo jiraate kana qofaadha.”	https://www.bbc.com/afaanoromoo/articles/cjene450dj3o
health	Talaalliin Covid-19 jalqabaa miliyoona 2.2 Itoophiyaa seene	Talaalliin koronaavaayirasii jalqabaa miiliyoona 2.2 ta'u har'a ganama Itoophiyaa seene. Talaallii marsaa jalqabaa tatamsa'ina koronaavaayirasii ittisuuf oolu kuni har'a (Guraandhala 28, 2013) ganama Finfinnee kan seene yoo ta'u walta'iinsa idil-addunyaa talaallin hunda akka walgahuuf hojjetu - kovaaksi (Covax) irraa kan argamedha. Talaallin kuni Itoophiyaa seenuun isaa sadarkaa idil - addunyaatti qoodinsa talaallii farraa Covid-19 haala hundaaf walgahuun carraaqqii taasisfamu kan agarsiisudha jedheera dhaabbati fayyaa Addunyaa damee Itoophiyaa. Talaalliin covid Itophiyaa seene kan 'Astra Zeneca' jedhamudha. Talaallii kana biyyatti galchuun kuni reefu eegale malee torban itti aananif akka itti fufu eerameera. Talaalliin gosa 'Astra Zeneca' Inistitiyuutii Seerum Hindiitin oomishame Daandii Qilleensa Itoophiyaan gara biyyaa galfamuu ibsameera. Ministeerri Itoophiyaa akka ibsetti kanneen talaallii kana fudhatan adda baasuun eegalameera. Kana dura Ministirri Fayyaa Itoophiyaa Dr Liyaa Taaddasaa kanneen dursi kennamuuf kutaalee hawaasaa dhukkubichaaf saaxilamoo ta'an akka ta'e eeraniru. Kanaanis, ogeeyyii fayyaa, hojjettoota fayyaa hawaasaa, kanneen tajaajila geejjiba ummataa kennan dursii kennamaaf jedhan. Talaalliinis guyyoota muraasa keessatti eegala jedhamee eegama. Itoophiyaa keessatti yeroo ammaa lammiilee miiliyoona 2.17'f qorannoon kan taasifame yoo ta'u 165,000 ol vaayirasichaan qabamaniiru. Qorannoo kaleessa taasifameen namoonni dabalataa 16 du'uun ibsameera. Akka ragaan Ministeera fayyaa Itoophiyaa agarsiisutti hanga yoonaa lammiileen 2,420 vaayirasichaan lubbuu dhabaniiru. Vaayirasiin addunyaa waliin gahe kuni yeroo jalqabaaf Itoophiyaatti kan argame baatii Bitoteessa keessa lammii Jaappaan irrattidha. Yeroo ammaa tatamsa'inni vaayirasichaa dabaluu fi ummannimmoo of dagachuu ibsuun of eeggannoon akka taasifamu ministeerri fayyaa dhihoo ibseera. Sadarkaa idil - addunyaatti lammiileen miiliyoona 116 ol vaayiraasichaan kan hubaman yoo ta'u miiliyoona 2.5 ol kan ta'an immoo lubbuu dhabaniiru. Biyyoota addunyaa keessaa vaayirasichaan caalmaatti kan hubames ta'es lammiileen hedduu kan jalaa dhuman Ameerikaadha. Tatamsa'inni weerara vaayirasichaa fayyaan alatti diinagdee, siyaasaafi hawaasummaa lammiilee addunyaa haalaan kan hube yoo ta'u talaallii saffisaan hundaaf walgahuuf hojjetamaa jira.	https://www.bbc.com/afaanoromoo/oduu-56310859
politics	Marii biyyaalessaaf 'tarkaanfiiwwan wal-amantaa uuman' fudhatamaa hin jiran - WBO	"Waraanni Bilisummaa Oromoo(ABO-WBO) mariin biyyaalessaa Itoophiyaa keessaatti gaggeefamuuf jedhu haala amma jiruun tarkaanfilee wal-amantaa uumaniin waan hin utubamneef bu'aa barbaadamu fiduu caalatti waraana jiru hammeessa jedhe. Rakkoolee siyaasaa biyyatti mudatan furuuf mariin biyyaalessaa akka gaggeefamu mootummaan murtaahee komishiniin 'walaba ta'ee' fi of danda'e adeemsa hundeeffamuutti jira. Paarlaamaan Itoophiyaa labsii hundeeffama komishinii kanaa dhiyaateef raggaasee komishanaroota eeruu uummataan muuduuf yaada uummataa sassaabaas ture. WBO kan mootummaan ABO-Shanee ittiin jedhuu fi paarlaamaan biyyattii TPLF waliin dhaaba shororkeessoo jedhee labse, ibsa haaraa baaseen haala amma jiruun mariin kun tarkaanfilee wal-amantaa uumaniin waan hin utubamneef bu'aa barbaadamu fiduu caalatti waraana jiru hammeessa jedhera. Oromiyaa keessatti hidhannoon humnoota mootummaa lolaa kan jiru qaamni kun, mootummaan tarkaanfilee humnoota siyaasaa gidduu amantaa uuman fudhachuu qaba ittiin jedhe jaha tarreesseera. Guutuu biyyattii keessatti waliigaltee irratti hundaa'ee dhukaasni dhaabachuu, dhiibbaa Eertiraa iggituu fi humnoota ishee Itoophiyaa keessaa baasuu, hidhamtoota siyaasaa guutuu biyyaa keessa jiran hiikuu, bakka hundatti ulaa gargaarsaa banuu, labsii WBO fi TPLF shororkeessitoota jedhee labse kaasuu kan jedhan keessatti argamu. Ibsa kana keessatti qabxiileen kun WBO marii biyyaalessaa keessatti hirmaachuuf haalduree kaahe ta'uufi dhiisuun isaa hin ibsamne. Mootummaan Itoophiyaa haleellaa dirooniin dabalatee kutaalee Oromiyaa gara garaa keessatti Waraana Bilisummaa Oromoo dhabamsiisuuf hojjetaa jira jedha ibsi kun. Gama tokkoon waraana hammeessaa, gama kaaniin ammoo waa'ee marii biyyaalessaa fi nagaa haasa'aa jira jechuunis mootummaa qeeqa. Mootummaan Itoophiyaa kan mariin biyyaalessaa kun akka milkaahu haala mijeessu malee qaama raawwatu akka hin taane himu, marii kana keessatti humnoonni waraanaan isa lolaa jiran ni hirmaatu moo hin hirmaatan kan jedhu irratti ejjennoon akka mootummaatti qabate maal akka ta'e ifatti hin himamne. Ministirri Muummee Abiy Ahimad marii hawaasa diyaaspooraa waliin masaraa mootummaatti godhanii turan irratti marii biyyaalessaa irratti TPLF waliin mariin godhamuu akka malu dubbachuu isaanii APn gabaasee ture. MM Abiy marii kanarratti yoo dubbatan qaamoleen adda addaa haalduree kaahaa jiraachuu himanii, 'haaldureen jiraannaan mariin hin barbaachisu' jedhanii turan. Haata'u malee dubbi himaan Ministeera Haajaa Alaa ambaasaaddar Diinaa Muuftii ibsa Kamisa darbe miidiyaaleef kennannin mootummaan ""dhaabbilee shororkeessitoota waliin ni mari'ata jedhamee wanti ibsame hin jiru"" jedhan. WBO fi TPLF ji'oota dura wayita humnoonni TPLF gidduugala biyyaattiitti dhiyaachaa dhufanitti waliin mootummaa MM Abiy kuffisuuf waliigaluu ibsanii turan. Dura taa'aan TPLF Dabratsiyoon Gabramikaa'eel(PhD) guyyoota dura BBC waliin gaaffii fi deebii yoo taasisan mootummaa waliin marii al-kallattii ta'e gaggeessaa akka jiran himaniiru. Haat'au malee gama WBO mootuummaan naannoo Oromiyaa irra deddeebiin hidhattootni karaa nagaa akka harka kennatan waamicha gochuun alatti yaadni marii jiraachuun hin beekamu. WBO ibsa isaa kana keessatti kaayyoon mootummaa Itoophiyaa marii biyyaalessaan qabatee tokkumma akeessoo isaa cimsuufi biyyoota lixaarraa deeggarsa argachuudha jedheera. Mariin biyyaalessaa kun tarkaanfiiwwan amantaa uuman irratti bu'uureffamee yoo hin gaggeefamiin bu'aan isaa ''waraana waliinii hammeessuu malee xumura itti gochuu hin ta'uu'' jedheera."	https://www.bbc.com/afaanoromoo/60165540
sports	Edwaard Meendii: Gooli-eegaan lammii Senegaal akkamiin Afrikaarraa tokkooffaa ta'ee beekame?	"Gooli-eegaan lammii Seenegaal Edwaard Meendii -Afrikaarraa isa qofaa kan ta'e-ardii Afrikaa bakka deemu maratti gammachuudhaan simatama. Ga'eessi umrii waggaa 29 kun bara 2020 ji'a Fulbaanaa keessa hojii gooli-eegaa duraanii Cheelsii Petr Cech itti fufsiisuutti cichuun itti seenee booda milkaa'ina gurguddaa galmeessiseera. Yeroo ammaa Meendiin waancaa Chaampiyoonsi Liigii fi Suppar Kaap nyaachuun milkaa'ina Czech daran caalee argamuuf tattaafataa jira. Raawwiin isaas kan walirra hin cinnee fi addunyaa ajaayibsiisu ta'eera. ""Uummata ardichaa hunda waanan boonseef akkaan gammadeera. Afrikaa bakka hunda wayitan miilaan karraarra deemu namoonni na dhaabanii baga gammadde naan jedhu, na jaju. Kun waan guddaadha,'' jechuun BBC Sport'tti hime. Jajjabinni lammiileen Afrikaa kennaniif daran akka milkaa'uuf akka hamilee isaaf ta'u dubbate Edwaard Meendii. Taphataan colleen kilaboota Awurooppaaf goolii eeguudhaan Afrikaarraa nama tokko qofa ta'e kun erga Cheelsii waliin waancaa Chaampiyoonsi Liigii nyaatee booda gooli eegaa collee bara 2020-21 ta'uun filatameera. Edwaard Meendii dhimma kanarratti wayita yaada kenne: ''Yeroo hamtuu keessatti mo'anne. Isumayyuu reefuu goolii eeguu wayitan jalqabutti waancaa Chaampiyoonsi Liigii mo'achuun mikaa'ina hamilee namatti horuudha,'' jedhe. Meendiin tapha Chaampiyoonsi Liigii Cheelsiin Poortoo waliin taaiserratti goolii eegaa jalqabaa Afrikaa tapha idil-addunyaa(Chaampiyoonsi Liigii) irratti hirmaate ta'eera. ""Anaafn maatii kootiif kun kabaja guddaadha,'' jedhe. Edwaard Meendii taphoota jalqabaa Cheelsii waliin taphate 65 keessatti taphoota 36 keessatti osoo gooliin itti hin galin obbaase, gooliiwwan 42 ammoo itti galaniiru. Edwaard Meendii milkaa'ina har'a irra ga'eef gooli eegaa duraanii Cheelsii Petr Cech galateeffata. ""Petr gara na fiduuf baayyee ifaaje. Kanaafuu anis ergan Cheelsii seenee waan inni narraa eegu hunda cichoominaan raawwadhee isa boonsuun qaba jedheen murteesse. Akkanni filannoo sirrii filate mirkaneessuufiin qaba,'' jedhe. Meendiin akkuma xiiqeffatetti hojiisaa wayita jalqabu milkaa'inaan eegale. Taphoota jalqabaa torba keessaa ja'a irratti gooliin tokkoyyuu osoo itti hin galin xumure. Tapha akkasitti xumure keessaa tokko tapha Maachistar Yunaayitid waliin dirree Old Trafford irratti taphataniidha. ""Taphni Maanchistar waliin taphanne seenaa Piriimiyer Liigii Ingiliz keessatti tapha koo jalqabaati. Taphan baayyee jaal'adhee fi irratti milkaa'edha,'' jedhe Mandiin. Dachee Ingiliz akkaan jaallachuu kan himu Mandiin bakka durumaanuu itti deddeebi'ee daawwachaa turee fi iddoo obboleettiinsaa jiraattutti dabalamuun miira addaa akka isatti uume dubbate. Meendiin akkaataa guddina isaa wayita dubbatu abbaa fi obboleessasaa akkaan galateeffata. Namoonni kunneen qormaata jireenya darbee akka nama ta'uuf warra utubaa isaaf ta'an ta'uu hima. ""Abbaan koo yoon waa argachuu barbaade akkan ximee hojjedhu na gorsaa ture, obboleessi koo ammoo isteediyemii na geessee tapha na shaakalsiisaa ture. Kanaafuu maatii kiyyatu galma kiyyaan na ga'an,'' jechuun maatiisaa galateeffate. Meendiin akka taphataa kubbaa miillaatti yeroo jalqabaaf bara 2011 kilaba biyya Firaansiif kontiraata mallatteesse. Kilaba Firaansi keessatti kan guddate Mandiin wayita kontiraata isaa fixu bara 2014 turtii kubbaa miilaa xumuree gara addunyaa biratti ce'e. Bara sana dargaggeessi umrii waggaa 22 Mandiin faddaaltotaan dogoggorsiifamuun Firaans keessatti akka hoji dhabaatti galmaa'ee jiraachuu jalqabe. Meendiin erga gooli eegaan duraanii Cheelsii Petr Cech isa eeree booda gooli eegaa afraffaa ta'uun fudhatame. Wayita hojiitti seenu garuu tokkoffaa ta'ee argame, hundaan barbaadamuu eegale, bakki guddaanis kennameef. ''Seenaan koo namoota baayyeef barumsa, abdii ta'a. Ammallee taphattoonni dargaggeeyyii hedduun jireenya an keessa darbe keessa jiran waan jiraniif,'' jedhe Meendiin. ""Milkaa'inni kun ida'ama obsa, hojii fi amantiiti-hojii hedduudha. Ofitti amanuu qabda. Kaan caalaa cimtee hojjechuu feesisa.'' Milkaa'inni Mandiin galmeessisaa dhufe taphataa collee Senegaal bara kanaa ta'ee akka filatamu isa taasise. Kan taphataan Liivarpuul Saadiyoo maanee waggoota ja'aaf walitti aanaa taphataa cimaa Senegaal ta'aa ture inni amma irraa fudhate. Ji'a darbe Edwaard Mandiin taphataa collee addunyaa jedhamuun badhaasa gooli eegdotaaf biyya Firaansiin kennamu Yashin Trophy jedhamu mo'ateera. Kan taphataan Liivarpuul Saadiyoo maanee waggoota ja'aaf walitti aanaa taphataa cimaa Senegaal ta'aa ture inni amma irraa fudhate. Ji'a darbe Edwaard Meendiin taphataa collee addunyaa jedhamuun badhaasa gooli eegdotaaf biyya Firaansiin kennamu Yashin Trophy jedhamu mo'ateera. Meendiin badhaasa kana wayita sirni badhaasaa taphattoota collee bara kanaaf kennamut Ballon d'Or gala. jedhamu qophaa'etti fudhate. ""Waggaa muraasa dura an hoji dhabaan ture. Kilabiin na beeku hin turre. Har'ammoo gool eegaa cimaa ta'ee maqaankoo wayita ka'un dhagahe. Kun karaa sirriirra jiraachuukoo natti mul'isa. Bakkan itti hojjedhee akka addunyaatti beekamtii argadhu keessa akkan jiru natti agarsiisa.''"	https://www.bbc.com/afaanoromoo/oduu-59663039
sports	Anjeliinaa Jooliifi Biraad Piit intalasaanii Itoophiyaarraa guddifatan Zaaraa dabalatee ijoolleesaanii waliin akka guddisan murtaa'e	"Anjeliinaa Jooliifi Biraad Piit intalasaanii Itoophiyaarraa guddifatan Zaaraa dabalatee ijoollee isaanii waliin akka guddisan murtaa'e. Anjeliinaa Jooliifi Biraad Piit industirii fiilmii Holiiwuud keessatti gurra guddaa kan qabaniifi hanga bara 2016 mana murtii wal geessanitti abbaa warraafi haadha warummaan waliin jiraataniiru. Falmii mana murtii obsa fixachiisaa yeroo dheeraaf tureen booda Biraad Piit fi Anjeliinaa Joolii akka ijoollee isaanii waliin guddisan murtoo kan argate. fiilmii Ameerikaa keessatti baayyee beekamtuu kan taate Anjeliinaa Joolii gaaffii gaa'ela hiikuu kan dhiyeessite bara 2016tti yoo ta'u, bara sanarraa kaasee manni murtii dhimmicha qabatee tureera. Amma murtee manni murtii dabarseen yeroon Biraad Piit ijoollee isaa waliin dabarsu baayyee dabalera jedhameera. Ijoollee isaanii keessaa Zaaraan guddifachaan Itoophiyaarraa kan fudhatamte yoo ta'u, amma umuriin ishee waggaa 17 dha. Ijoolleen isaanii warri kaan Paaks, Shiiloh fi warra lakkuu ta'an Viiviyeen fi Nooks jedhamu. Ilmi isaanii Maadoks ammoo umuriin isaa waggaa 19 ta'uu isaaiif murtee mana murtii kanaan ala ta'eera. Murtee mana murtii mormuudhaan Anjeliinaa Joolii falmii seeraa akka itti fuftu marsariitiin Peej Siksi jedhamu madda tokko waabeffatee gabaaseera. Anjeliinaa Joliin sababiin murtii darbe kan mormiteef, dhimma waliin ijoollee guddisuu osoo hin taane yaaddoowwan biroo akka qabdu ibsiteetti. Manni murtichaas ji'ootaaf ragaa namoota ijaan arganii, ogeessota xiinsamuu akkasumas ragaa qaamolee isaan ilaallata jedhamanii dhaga'aa tureera. Anjeliinaa Joolii ijoolleen isaanii akka rgaa hin baane dhorkamaniiru jechuun murtii abbaa seeraas mormiteetti. Anjeliinaa Joolii gaaffii ga'ela hiikuudhaaf dhiyeessite keessatti  jarri lamaan, ""garaa garummaa walitti haraaramuu hin dandeenye akka qaban"" ibsitee turte. Biraad Piit ijoollee isaatti dheekkamuu isaatiin tarii miidhaa irraa geessiseera yoo ta'e jedhamee qorannoon taasifamullee boodarra bilisa jedhameera. Anjeliinaa Jooliifi Biraad Piit namoota hedduu biratti gaa'ela isaaniitiin akka fakkeenya gaariitti fudhatamuun maqaa masoo lamaan isaanii walitti makuun ""Biraanjeliinaa"" kan jedhu dinqisiifattoota isaaniitiin kennameef ture. Jarri lamaan jalqaba kan walbaranii gara gaa'ela ijaaruutti ce'an waraabbii fiilmii bara 2005 keessa hojjetame 'Mistar and Miisis ismiiz' jedhurratti ture."	https://www.bbc.com/afaanoromoo/oduu-57266839
politics	Dubartiin qoccollaa saalaan Joo Baayidan himatte dorgommii keessa akka ba'an gaafatte	"Dubartiin kaadhimamaan Dimokiraat Waayit Hawuus fi dorgomaa jiran Joo Baayidan waggaa 27 dura qoccoollaa saalaa narratti raawwataniiru jette akka dorgommii pirezidaantummaa irraa ofi qusatu jettee jirti. Gaaffiifi deebii  taasisteen Taaraa Riid Mr Baayiidan ‘‘miidhaa saalaa narraan gaheef ofiisaa itti gaaffatamaa taaisuu qaba’’ jettee jirti. Itti dabaluunis ‘‘Pirezidaantii Ameerikaa ta’uudhaaf dorgomu hindandeessui,’’ jechuun gaaffattee jirti. Haa ta’u malee Mr Baayidan kan baatii Sadaasa dhufaa keessa pirezidaanti Donaal Tiraamp mo’achuuf qophaa’aa jiru, himannaa Ms Riid kuffiseera. Taaraan waa’ee qoccollaa kanaa maal jette? Taaraan gadi fageenya qoccollaa saalaa Joo Baayidan narraan gahaniiru jettee yeroo jalqabaatiif ifatti himte. Ms Taaraan amma umuriishee waggaa 56 yoo taatu, bara 1992-93tti gargaartuu Mr Baayidan ta’uun hojjattee wayita inni senaatara bulchiinsa Delaaweere turetti. Bara 1993’tti ture Joo fedhii kiyya malee keenyaanitti na hirkisuun qoccollaa saalaa narratti raawwataniiru jechuun himannaashee tarreessite. Akkasumas Aadde Taaraan morma kiyya jala na dhugachuun ana waliin quunnamtii saalaa raawwachuu akka barbaadu nattimeera jechuun midiyaa biyya keessaa tokkotti himte. Itti dabaluunis attamiin akka fedhii foonii inni isheerratti qabaate akka didee yoo himtu; ‘‘Na ilaaluun akkas jedhan, ‘Maal kun haa namaa?, Akka nama jaallattuun dhagahe’’ jedheen jetti. Kana malees: ‘‘Achinis qubasaa natti qabuun, ‘Ati anaaf omaa miti. Ati omaayyuu miti’’ naan jedhe jechuu haala ture himte. Kana malees karaa Keeliin Mr Baayidan akka dorgommii keessaa of baasaniif gaaffadheen ture jetti. ""Osoo ofi baasee ture gaarii ture. Garuu ni dide. Kanaaf akkasiitti natti dhagahame’’ jetti. Ms Taaraan himmannaa ishee kanaafis yoo Baayidan qorannoo soba adda baasu fudhate isheenis akka fudhattu  himte. ‘’Yoo Joo Baayidan qoratame anis nan qoratama’’ jette. Kana malees deeggartoota Baayidan basaastuu Raashiyyaatii jechuun dorsiisa ajjeechaa irra gahulleen himtee jirti. ""Deeggartoonni isaa waan dhugaatti baayyee nama sodaachisu karaa midiyaa hawaasatiin naan jedhan,’’ jetti. Kana malees ‘’midiyaan hawaasaa kiyya hundi uggurameera. Odeeffannoon dhuunfaa kiyyaa na jalaa harkifamaa jira,’’ jechuun himte."	https://www.bbc.com/afaanoromoo/oduu-52595999
politics	Puutiin Yukireeniin injifachuuf abjuun qaban jalaa miliqe	“Dhugaan nu waliin jira, dhugaan jabina keenyas!” Vilaadmiir Putiin kutaalee Yukireen afur gara Raashiyaatti dabalamuu isaanii ilaalchisuun sagantaa torbee darbe qophaa’e irratti haasaa Addabaabayii Diimaa irratti taasisanidha. “Injifannoon kan keenya ta’a!” Haala qabatamaa jiruun garuu dhimmichi waan addaati. Inumayyuu wayita foxxoquu kutaalee seer-maleessa kana mallatteessaa turanitti, humnoonni Yukireen bakkeen Raashiyaan qabatte seenaa turani. Dhiironni kumaatama dhibbaan lakkaa’aman waraana babal’achaa dhufe kanarratti hirmaachuu jalaa miliquuf Raashiyaa keessaa baqachaa jiru. Adda waraanaa irrattis haalli jiru babbadaa waan dhufeef, jalqaba lola kanaa irratti maqaa “Yukireeniin Naazii irraa baraaruu” jedhu kan itti kennan ta’us, ammarra “Birmadummaa keenya eegsisuuf lola guutuu biyyoota Lixaa waliin taasifnudha” jechuutti ka’aniiru. “Waan dhugumatti ta’aa jiru argaa hin jiru,” kan eediitarri ‘Riddle Russia’ Antoon Baarbaashin haala Puutiin keessa jiran irratti barreesseedha. Namni guyyaa har’aa ganna 70 guutaniifi angoorra ganna 20’f turan, sirnuma mataasaaniitiin nyaatamaa waan jiran fakkaatu. Haalli bulchiinsa abbaa irree qaban, odeeffannoo basaasaa gaarii akka hin arganne isaan taasisaa jira. “yoo waan isaan yaadaniin ala itti himame fudhatama waan hin qabneef, basaastonni dhugaa jiru dubbachuuf nisodaatu,” jedhu xinxaaltonni dhimmicha dhiyootti hordofan. Haasofti Kireemliin keessatti taasisanis seera haaraa addunyaa kan labsan turani. Raashiyaan kan tuqamtu akka hin taane, biyyoonni Lixaa kabajuu akka baratan kan taasiseefi, Yukireen irra deebiin Mooskoof jilbeenfachuu ishee kan lallabedha. Jalqaba waraana kanaarraa hanga yoonaatti maqaa “Oppereeshinii addaa” jedhuun kan waaman Puutiin, ammarra humna namaa hedduu fayyadamuutti fuula naanneffataniiru. Lammiileen Raashiyaa duraan kallattiidhaan miidhaan irra hin geenyeefi waraana kana deggaraa turan, ammarra balbala isaanii yoo rukutu lakii jechaa waan jiran fakkaata. Bulchitoonni naannolee biyyattiis kootaa isaaniif kenname guutuuf, haala “Bulchiinsa Sooviyat” fakkaatuun loltoota barbaacha asiif achi fiiguutti jiru. Akka Antoon Baarbaashin jedhutti “Lammiilee Raaashiyaa hedduuf lolichi torbanoota muraasa dura eegale, jalqabarra namoonni du’aa turan warreen qarqara biyyattiifi magaalota xixiqqoo keessa turan keessaayyu. Amma garuu saanduqni reeffaa gara Mooskoofi Seenti Piitarsibargitti dhufuu eegala.” Akka viidiyoowwan fi suuraaleen warreen gara adda waraanaatti geeffamanirraa miidiyaalee hawaasaa irratti ba’aa jiran mul’isanitti, loltoonni haala badaa keessa jiraachuu mul’isu. Meeshaalee waraanaa moofaa, wal’aansa yaalaa sadarkaa hin eegganne agarsiisu. Haadholiin warraa loltoota adda waraanaarra jiran, meeshaalee qulqullina laguuf itti fayyadaman loltoonni madaa akka itti yaalaniif ergaafii jiraachuutu mul’ate. Akka bulchaan naannoo Kuuriski jedhanitti ammoo, sadarkaa uffata dambii dhabuurraa kaasee, haalli jiru gaarii miti. Odeeffannoowwan akkasii ba’uun ammoo, yaada Vilaadmiir Puutiin “Humna waraanaa biyyattii haalaan gurmeessuun lammiileen fedhiifi jaalala Raashiyaa qaban kan keessatti hirmaatan taasiseera,” jedhu harkaa fashalsa. Haasawa taasisan keessatti rakkooleen akka jiran kan eeran Puutiin, dadhabina Raashiyaaf biyyoonni Lixaa gargaarsa Yukireeniif taasisan sababa ta’uu himani. Miidiyaaleen mootummaa lolli kun kaayyoo guddaa kan kaayyeffateefi “walumaagalatti Seexana waliin kan geggeeffamaa jiru” ta’uu lallabaa jiru. Kuni Raashiyaaf akka biyyaatti turuuf carraa dhumaati jedhanii waan amananiif hanga meeshaa waraanaa nuukileraa fayyadamuutti ga’uu akka malaniifi, biyyoota Lixaas Yukireeniin gargaaruu irraa kanumatu isaan dhaaba jedhanii akka amanan dubbatu, xiinxaaltoonni.	https://www.bbc.com/afaanoromoo/articles/c9wepnj97w4o
health	Qorichi dhiibbaa dhiigaaf fudhatan yaadannoo jaalallee duraanii irraanfachuuf nama gargaaraa?	Qorataan Monteeriyaal qalbii yeroo jaalalleen nama dhiisu cabdu dhinsuuf yaadannoo gulaaluufi mala bettaa bilookar jedhamu kan dhikkisa onnee ittiin wal'aanan argadheera jedha. Dr Aleen Biraaneet dhimma dhipina sammuu balaa ykn rakkoo booda dhufu waggaa 15 qorateera. Kanas namoota waraanarra hirmaatanii turan, haleellaa shororkeessummaa keessa kan darabniifi  yakki kan irratti raawwatame waliin taasise. Qorannoon isaa baayyeen wal'aansa ''riikonsolideeshiin  teeraappii'' jedhamu  yoo tahu yaadannoo nu miidhe haquu dha. Yaadni ijoo qorannoo kanaa qoricha dhiibbaa dhiigaafi dhukkubbii mataa yaaluuf gargaaran dhimma kanaaf fayyadamuu dha. Wal'aansichi qoricha piroopiraanoolol jedhamu wal'aansi eegalamuun sa'aa tokko dura fudhachuun jalqaba. Kanaan booda dhukkubsataan dhibee isaa kan duraa tokko tokkoon akka barreessuufi sagalee guddisee akka dubbisu taasifama. ''Yeroo baayyee waan darbe yoo yaadannu, waanti barannu haaraan jira taanaan yaadannoon keenyi banamuun of haaromsa, achiin booda deebi'ee kuufama,'' jedha ogeessi xiinsammuu kun. Adeemsi wal'aansa kanaa kutaa yaadannoo miirri guddaan jiru akka qaqqaabnuuf balbala nuu bana. ''Hubannoo guddaa waa'ee yaadannoon akkatti uumamu, banamu, haaromfamuufi kuufamu fayyadamna. Beekumsa kana akkaataa saayinsiin narvii sammuu namaa qoratu dhukkubsattoota yaaluuf fayyadamutti gargaaramne,'' jedhu Dr Biraaneet. Wal'aansi hakiimni kuni kennan waan fiilmii 'Eternal Sunshine of the Spotless Mind' jedhamurra fudhatme- kan jaalalleewwan wal lolan yeroo yaadannoon isaan waliif qaban akka haqamu tahu agarsiisu fakkaata. Hakiimichi garuu kuni yaadannoo balleessuu osoo hin taane yaadannoon akka nama hin miine gochuu dha jedhu. Yaadannoon ykn yaadni namaa inni qulqulluufi sirriin kutaa sammuu hippookaampaas jedhamu keessatti kuufama. Miirri yaadannoo keenyaa garuu kutaa sammuu amyaagdaalaa jedhamu keessatti kuufama. ''Fakkeenyaa fiilmii karaa ammayyaawaaa hin taaneen waraabaa jirta haa jennu. Sagaleefi suuraan iddoo garaagraatti dha kan kuufaman. Namoonni yeroo miidhama isaanii yaadatan miiraa fi yaadannoo keessa jiraatu. Qorichi piroopiraanoolol jedhamu garuu hulaa isa tokko irratti qofa xiyyeefata-isa kan miiraa jechuu dha. Qoricha fayydamuun yaadni irra deebinee akka yaadannu godhame kutaa sammuu keenyaa miirri guddaan hin jirre akka kuufamu taha. Akka qorannoon kun agarsiisutti dhukkubsattoonni harka 70 tahan wal'aansa yeroo gabaabaatiin itti fureera. Dr Biraaneet qorattoota biroo waliin tahuuni dha hojii kana kan hojjetu, dhihootti immoo Firaans keessatti sagantaa wal'aansa namoota yeroo haleellaa shororkeessummaa Paariis fi Niis miidhaman wal'aanuu hakiimota 200 waliin tahuun jalqabeera. Sagantaa kanaanis hanga yoonaa namoonni 400 tahan yaalii argataniiru. Bu'aa yaalii kanaa erga argeen boodas hakiimichi wal'aansa kana babal'isuu nan barbaada  jedha. Dr Biraaneet barataasaa duraanii waliin tahuun yunivarsiitii Monteeriyaal keessatti xiyyeeffannoo isaa gara namoota jaalalaan miidhamanitti garagalcheera. Namni gaafa nama ganu garaa ni gadda, jaalallee irraa adda bahuunis akkasuma. Muuxannoon namoota akkasii kan warra miidhama warra dirree waraanaa irratti hirmaaten adda hin jiru. Dhukkubsattoonni qorannoo kanaaf filataman garuu kan qalbiin isaanii badaa cabde miti. Warreen amantiin jalaa hanqifame jiru, namooti jaalalleen isaan amanan isaan dhiisan jiru. Namoonni miidhamasaanitti baruuf yaalan akkuma jiran, kaanimmoo ciraadhuma keeessaa bahuu hin dandeenye,'' jedhu Dr Biraanet. Namoonni yeroo hunda kan itti himan garuu akka keessaa bahaniifi, sun garuu isaan hin gargaaru. Namoonni kunneen yaadannoo miidhamaa sammuu isaanii keessa jiru irra deddeebisanii jiraatu. Adeemsa wal'aansaa shan keessa erga darbaniin booda yaadannoo ganamuu/miidhamuu isaanii barreessan sagalee ol qabanii yoo dubbisan, akka asoosama nama gara biraa dubbisanitti itti dhagahame. Kaanimmoo wal'aansuma yeroo tokkon haaragalfannaan itti dhagahameera. ''Akka wal'aansa kanaatti yaadannoo isa sirriitti fiduuf suuta suutaan isa durii irraanfanneetu, dhumarratti waan haaraa yaadachuu jalqabna.'' Hakiimichi wal'aansi kun waa tokko sababa gahaa malee sodaachuu/jibbuu, araadaa fi aarii yaaluu ooluu danda'a jedha.	https://www.bbc.com/afaanoromoo/oduu-51485471
sports	Taphataan Arsenaal Giraanit Zhaakaa 'Aariin mataa na yaabe' jedhe	Dursaan taphattoota Arsenaal Giraanit Zhaakaa erga irra deddeebbiin deeggartootarraa doorsisi haadha warraa fi intala isaa irratti dhaqqabe booda ''aariin mataa na yaabe'' jedhe. Utubaan Siwizerlaand gaafa Dilbataa tapha Arsenaal Kiristaal Paalaas waliin qabxii qooddate irratti dirree Emireet keessaa yeroo bahu deeggartoonni itti cookaniiru. Innis yeroo itti cookan gurra cuqqaalate. Achiiti uffata ofirraa baasuun, leenjisaa isaa bira darbee deeme. Kanaanis, kun amala dursaa taphattoonni agarsiisan miti jedhamuun qeeqameera. Ergasii booda ibsa miira keesa seene gadhiisen yaada miidiyaa hawaasummaa irrattiifi yeroo taphni gaggeeffamu kennameen ''guddaan gadde'' jedheera. Arrabsoo arrabsame keessaa muraasa 'haadha warraakee ni ajjeefna' fi 'intalakee osoo kaansariin qabate hawwina' kan jedhan keessa jiru. Erga rakkoon akkanaa isa mudatee booda yeroo duraaf dubbii dubbaten Zhaakaan, umrii 27, deeggartootatti ''haala sirrii hin taanen' deebii deebise jedheera. Maanaajarri Arsenaal Unaayi Emiree Zhaakaan akka dhiifama gaafatu gaafatanis inni garuu gaddu isaa himeera. ''Kilaba kana baay'een jaaladha. Dandeettikoo %100 dirree keessas ta'e ala kilabichaaf kennuuf qophiidha,'' jechuun inistaagiraama irratti barresseera. ''Inni namoonni 'miilakee cabsina', 'haadhawarraakee ajjeefna', 'mucaakee kaansariin akka qabatu feena,' yeroo jedhan aariin mataa na yaabe '' jedheera. Haala kana keessatti haala sirrii hin taaneen deeggartootatti deebii kenne jechuun dhiifama gaafateera. Zhaakaan yeroo duraaf miti deeggartoonni isaa kan itti cookan. Kunis ta'u, Unaay Emireen isa baatii Fulbaanaa keessa dursaa taphattootaa gochuu isa hin dhorkine. Kanaanis, ganna kilabicha kan gadhiise Laawurent Kosilnii bakka bu'eera. Haa ta'uu malee, ta'ee gaafa Dilbataa booda Emireen Zhaakaan dursaa taphattootaa ta'ee itti fufuu isaa mirkaneessuu hin barbaadne.	https://www.bbc.com/afaanoromoo/oduu-50259975
health	Koronaavaayiras: Mala aadaatiin koronaavaayirasii ofirraa ittisuun ni danda'amaa?	"Uummanni baroota dheeraaf qorichoota mala aadaatiin manatti hojjetamaniin dhibeewwan akka utaalloo ofirraa ittisaa, yoo qabames dafee fayyuuf itti dhimma baha. Dhibeen haaraa addunyaa yaaddesse, Koronaavaayirasiin gara Itoophiyaa seenuun dhagahamnaanis hawaasni toftaawwan aadaa fayyadamuu eegale. Dhibee haaraan kuni mallattoowwan akka qufaa gogaa, qoonqoo gogsuu fi mallattoolee muraasa utaalloodhaan walfakkaatan qabaachuun ammoo namni hedduun akka qoricha aadaatti fayyadamu kakaaseera. Sababa kanaanis erga weerarri koronaavaayirasii mudatee as Itoophiyaa bakka tokko tokkotti gatiin qullubbii adii, qaaraa fi jinjibilaa dabaleera. ""Dhukkubni kuni dhufe jechuu dhageenyaan dafnee qoricha mala aadaatiin qophaa'aan hojjetachuu eegalle,"" jedhu jiraataan magaalaa Adaamaa maqaan isaanii akka himamu hin feene tokko. ""Jinjibila, qullubbii adii, feexoo, kororimaa daaknee cuunfaa looomii fi dammaan walitti makne fayyadamaa jirra,"" jedhan. Qoricha aadaa kana erga maatii kiyya waliin fayyadamuu eegallee guyyoota 3 darbeera kan jedhan namni kun, makaa kana galgala galgala fal'aana tokko tokko nyaannee rafna jedhu. Kanaan alattis Araqeen hoo'ina qaamaa waan dabaluuf isa dhuguunis akka aadaatti faayidaa qabaa jedhu. ""Araqee kan manatti baafame, cilaaddama ykn xeenaaddaamiidhaan makanii galgala galgala yoo dhuganis baayyee nama fayyada. Hoo'ina qaamaa waan dabaluuf vaayirasicharraa nu ittisa jedheetin amana. Yoo baayisan garuu rakkoo fayyaa biraa namatti fida"" jedhan. Qorichi kuni dhibee koronaavaayirasii irraa akka gaariitti nu ittisa jedhaniis amanu. ""Qulqullina dabalataan qoricha kana fayyadamuun baayyee nama gargaara. Qoricha kana dhukkuboota biraatiifis fayyadamnee ittiin fayyina waan ta'eef"" jedhu. Naannoo Amaaraa Saqoxaa irraa kan dubbifne Ilfinash Hayiluus, erga koronaavaayirasiin dhufuun dhagahamee naannoo isaaniitti namni hundi qoricha aadaa kanatti dhimma bahaa jiraachuu himti. ""Duruu yeroo utaalloon nu qabe qoricha aadaa kanaan fayyadamna. Itti dabalataanimmoo damma daamuutis nan fayyadama."" ""Qoricha aadaa kana garuu amantaadhaan walqabsiisnee miti kan fayyadamnu. Akka faayidaa qabu waanin amanuufin fayyadama"" jetti. Yunvarsiitii Saayinsii Fi Teeknolojii adaamaatti Bariisaa kan tahan Obbo Daandii Warqinaa, qorichootni aadaa kunneen dhukkuba koronaavaayirasii kana hin ittisan jedhanii amanuun nama rakkisa jedhu. ""Qorichootni aadaa kuneen vaayirasicha ni ittisa yookan hin ittisan jechuuf qorannoo saayinsii barbaada. Sababnisaas dhukkubni kuni haaraadhaa,"" jedhu. Isaanis qorichoota aadaa hawaasni fayyadamu kanatti akka dhimma bahan himu. Erga namoonni qorichi aadaa mi'eessituuwwan kanneen walitti makuun hojjetamu koronaavaayirasii namarraa ittisa jedhanii fayyadamuu jalqabanii gatiin mi'eessituuwwan kanneenii dabaleera. Magaala Adaamaattis qullubbii adiin kiloogiraama tokkorratti daballii hanga birrii 40 fi Loomiin ammoo dhiheessiin isaayyuu xiqqaachuu himu daldaltoonni. Hospitaala waliigalaa Shaashamannee irraa Dr. Nureddiin Lukee, qorichoonni aadaa namoonni fayyadamaa jiran kana fudhachuun rakkoo waan qabu miti jedhu. ""Wantoonni akka qullubbii adii fi Jinjibilaa kuni dandeettii dhukkuba ofirraa ittisuu qaama namaa ni dabalu. Akkasumas dhangala'aa baay'inaan fudhachuunis gaariidha,"" jedhan. Haa ta'uutii qorichoonnii aadaan fudhataman kunneen koronaavaayirasii namarraa ittisu kan jedhu qorannoon mirkaneesse waan hin jirreef akka qorichaatti kan ajajamu miti jedhan. Alkoolii akka Araqee fayyadamuun garuu hormoonota waan miidhuuf namni akka qoricha koronaavaayirasii namarraa ittisuutti fayyadamuu yoo dhaabe gorfama jedhan. Qorichoonni aadaa kunneen fayyadamuun miidhaa qabaachuu baatus dagannaa uumuu malas jedhan Dr. Nureddiin. ""Namoonni qoricha aadaa kanneen fayyadaman akka waan qorichi kuni koronaavaayirasii irraa isaan ittisuutti amanuudhaan dagannaa keessa seenanii dhibee kanaan qabamuu malu."" ""Qorichoonni aadaa kuni akka ittisan wanti mirkanaa'e waan hin jirreef"" jedhan.Dhibee Koronaavaayirasiin dhufu COVID19 ofirraa ittisuuf haaldureewwanii fi qajeelfamoota dhaabbanni fayyaa ajaju hojiirra oolchuutu filatamaadha jedhu Dr Nuuraddiin."	https://www.bbc.com/afaanoromoo/oduu-51964665
politics	Dureessi Yukireen midhaan alatti erguun beekamu haleellaa misaa'elii Raashiyaan ajjeefame	"Dureeyyii Yukireen beekamoo midhaan dheedhii gabaa addunyaaf dhiyeessuun beekaman keessaa tokko haadha warraa isaanii waliin magaalaa Mykolaiv keessatti misaayela Raashiyaan ajjeefaman. Maanguddoon ganna 74 Oleksiy Vadatursky, haadha warraa isaanii waliin  misaayeela mana isaaniitti halkan dhukaafameen ajjeefaman. Vadatursky dhaabbata midhaan alatti ergu Nibulon jedhamu qabu. Badhaasa kabajaa olaanaa Yukireen ""Hero of Ukraine"" jedhamus injifatanii turan. Qabeenyi Oleksiy Vadatursky bara 2020'tti barruun Forbes akka tilmaametti doolaara miiliyoona 450 ta'a. Pireezidantiin Yukireen Volodimiir Zeleniskiin ajjeefamuu dureessa kanaan dhaba guddaa jechuun ibsan. Kantiibaan magaalaa Mykolaiv Oleksandr Senkevych gama isaaniin magaalicha keessatti haleellaa hanga ammaatti Raashiyaan raawwatte keessaa isa hamaa ta'uu hin oolu jedhan. Haleellaa kanaan hoteelli, bakki ispoortii, manneen barnootaa lama, gidduugalli tajaajilaa fi manneen jireenyaa miidhamaniiru. Magaalaan Mykolaiv daandii guddaa buufata doonii Yukireen galaana gurraacharraa qabdu Odesa'tti geessurratti argamti. Erga waraanni Raashiyaa fi Yukireen eegalees yeroo hedduu haleelamteetti. Bulchaan naannichaa Vitaliy Kim gaheen Vadatursky guddina qonnaa fi indaastirii geejiba galaanaa naannichaarratti bahan olaanaadha,'' jedhan. Gorsaan waajira pireezidantii Yukiren gama isaan Raashiyaan ta'e jettee nama kana irratti haleellaa xiyyeeffatu raawwatte jechuun himatu. Mykhailo Podolyak akka jedhanitti, misaayeloota dhukaafaman keessaa tokko mana ciisaa dureessa kanaa rukute, ''ta'e jedhamee akka raawwatame shakkiin hin jiru'' jedhan. Dhaabbatni dureessa kanaa Nibulon mankuusaalee midhaanii hedduu ijaare qaba. Yukireeniifi Raashiyaan al-ergii midhaanii, keessumaa qamadiin addunyaarratti adda duree yoo ta'an, sababa waraana kanaan dhiyeessiin midhaanii danqamuun gatiin nyaataa addunyaa guutuutti akka qaala'u sababa ta'eera. Biyyoonni lameen torban darbe jaarsummaa UN Tarkiitti rakkoo midhaanii furuuf walta'anii turan. Osoo hin turiin Raashiyaan buufata doonii Odesa haleeluun yaaddoo uumeera. Sababoota adda addaa biroonis midhaan Yukireenii fe'amee bahuuf rakkatus, Wiixata kana yeroo dheeraa booda yeroo jalqabaaf akka imalu Tarkiin ibsiteetti."	https://www.bbc.com/afaanoromoo/articles/c250kl9854ko
sports	Atileetiin Keenyaa Eliud Kipchoge rekoordii sa'aatii lamaa cabsuuf kutateera	Shaampiyoonaa maaraatoonii addunyaa fi Olimpikii ka tahe atileet Eliyuud Kipchoogee Ostiriyaa, Viyenaa  galeera. Imalli isaa kunis imaloota kaanirraa daran adda. Maaliif jennaan- atileetiin kun nama isa jalqabaa km 42 sa'aatii lamaa gadiin nana xumura jechuun ka'e. Magaalaa Eldoreet kaampii leenjii itti taasisaa tureerraa xayyaara dhuunfaan kan imale. Xayyaara dhuunfaa kanas kan isaaf dhiyeesse biliyoonara Biritiish Sir Jim Ratcliffe yommuu tahu, abbaan qabeenyaa kun rekoordiin kun akka cabu daran barbaadu. Kipchogeen rikardii maaraatoonii addunyaa of harkaa qaba - sa'aatii lama, daqiiqaa tokkoofi sekoondii 39. Egaan Kipchogeeen maaratoonuudhumti maaliif sa'aa lamaa gadi hin galamu jechuun maaraatoonii Barliin irraa hafee qophaayaa bahe. Fiigichi inni amma taasisuuf jedhu kunis ''INEOS 1:59 Challenge'' jedhamee waamama. Kan adeemsifamus biyya Ostiriyaa (Austria) daandiiwwan magaalaa Viyeenaatti wayita tahu, qopheessitoonni fiigicha kanaa haga yoonaa guyyaa fi sa'aatii fiigicha seena-qabeessa kanaa ammallee hin beeksisne. Haalli qilleensaa mijataa tahuu fi dhiisuusaa ilaalaa jirus jedhameera. Kipchogee wayita Veenaa galu simannaan kan taasifamef yogguu tahu, daandiiwwan irra fiigus ilaaleera. ''Sababni Viyeenaan fiigicha INEOS 1:59 Challenge'f itti filatamteef, ji'a ammaa kana keessa haala qilleensaa mijataa waan qabduuf,'' jechuun qopheessitoonni fiigicha kanaa gaazexaa Daily Nation jedhamutti himaniiru. Yaaliin rekoordii cabsuu si'anaa kunis, Kipchoogeef yaalii yeroo lammaffaati. Caamsaa 2017ttis Xaaliyaanittis yaalii walfakkaatu taasisee ture. Guyyoota muraasa dura Qananiisaan Rikoordii Maraatoonii Kipchoogeen qabatee jiru kana cabsuuf sekoondii lama qofatu isa hanqatee ture.	https://www.bbc.com/afaanoromoo/oduu-49983037
health	Koroonaavaayiras: Namtichi Ameerikaa yeroo lammaffaaf Covid-19n qabame	Namni Ameerikaa keessaa tokko Covid-19n irra deebiin qabamuun kan dhagahame yoo tahu, inni lammaffaan kan jalqabaa caalaa hamaadha jedhan doktoroonni. Dargaggoon ganna 25 kun yeroo lammaffaaf vaayirasichaan erga qabamee booda, hospitaala galuun isarra ture - sombisaa oksijina qaamasaaf barbaachisu gahaa tahe argachaa hinturre. Carraan Covid'n irra deebiin qabamuun baayyee xiqqoo yogguu tahu, dargaggoon kun ammallee irra deebiin bayyanateera. Haa tahu maelee, qorannoon baruu 'Lancet Infectious Diseases' irratti maxxanfame, waahee madiinummaa vaayirasii kanaaf qabnurratti gaaffii kaasa. Namni kutaa biyyaa Nevaadaarraa tahe kun, rakkoo fayyaa yookaan rakkoo dandeettii dhibee ofirraa ittisu barame kan hinqabne yogguu tahu, akkamiin Covid-19'f saaxilamummaan isaa dabale ka jedhu gaaffii kaaseera. Akka saayintistoonni jedhanitti, namni kun yeroo lammataaf akka haaraatti vaayirasichaan qabame malee, vaayirasichi qaamasaa keessaa otoo hin badin mugee, irra deebiin itti kahe miti. Koodii qaccee mallattoowwan namni kun agarsiise marroo lamaa kan qoratan ogeeyyiin, infekshinii tokkoon kan dhufan tahuu hin dandayan jedhu. ''Argannoon keenya waan agarsiisu, altokko qabamtee fayyuun, gara fuuladuraaf hinqabamtu jechuu miti,'' jedhan Dr. Maark Paandorii - Yunivarsiitii Neevaadaa irraa. ''Carraan irra deebiin qabamuun jiraachuun, hubannoo keenya waa'ee madinummaa Covid-19f qabnu jijjiira.'' Akka isaan jedhanitti, namootni vaayirasicharraa bayyanatanis akkuma namoota kaanii, qajeelfamoota kanneen akka walirraa hiiquu, maaskii afaaniifi funyaanii fi harka dhiqachuu hordofuu qabu. Hubannoon amma dura jiru, yeroo lammaffaaf namni yoo qabame, haalaan itti hin cimu - sababii qaamni keenya yeroo jalqabaarra vaayirasicha loluu waan itti baruuf. Dhukkubsataan Nevaadaa kun marroo lammaffaatti maaliif akka itti cime hanga ammaatti ifa miti. Yaadni jiru tokko, tarii hanga vaayirasii guddaaf saaxilameera tahuu mala. Kana malees, tarii dandamannaan marroo jalqabaa, infekshinii isa ammaa kana hammeessuu mala. Haalli kunis dhukkuboota kanniin akka dangii irratti mul'ateera. Yunivarsiitii 'East Anglia'irraa ka tahan Profesar Pool Hantar, qorannoon kun baayyee na yaaddesseera jedhu. Maaliif jennaan garaagarummaa guyyaa gabaabaa tahe akkasiin marroo lammeessoof qabamuun, akkasumas inni lammataa mallattoon cimuun.	https://www.bbc.com/afaanoromoo/oduu-54520162
sports	Koronaavaayiras: Taphattoonni Juventuus ji'oota itti aananiif miindaa isaanii akka hin fudhanne murteessan	Taphattoonniifi leenjistoonni kilaba Juuventuus ji'oota walitti aananii dhufaniif miindaa isaanii fudhachuu akka hin barbaadne beeksisan. Kilabiin biyya Xaaliyaan kun kan kana murteesse sababa koronaavaayirasiin kilaba isaaniirraan dhiibaa geessiseef. Taphattoonni garee kilaba Juuventuusiifi leenjisaan isaanii Mowuriiziyoo Saariin ji'a kana irraa jalqabuun ji'oota afran dhufaniif miindaa isaanii fudhachuu dhaabuudhaan kilabni isaanii Yuuroo miliyoona 90 akka oolfatuuf waliigalaniiru. Weerara koronaavaayirasiitiin cimaa kan miidhamte Xaaliyaan dorgommiiwwan ispoortii hundumtuu hanga baatii Eblaa jalqabaatti akka hin gaggeeffamneef dhorkiteetti. Kilabiin kubbaa miilaa Juuventuus taphattoota akka addunyaatti maallaqni guddaan kaffalamuuf kan akka taphataa lammii Poorchugaal Kiristiyaanoo Roonaaldoofi taphataa warra Weelsi kan ta'e Haroon Raamsee kan qabatedha. Taphattoonni garee kanaafi leenjisaan isaanii miindaa isaanii kan Bitootessaa, Caamsaa, Waxabajjii kilaba isaaniitiif akka dhiisan ibsaniiru. Kilabiin Kubbaa Miilaa Juuventuus taphoonni Seerii An osoo addaan hin citiin dura kilaba Laaziyoo qabxii tokkoon caalee  dursaa ture.	https://www.bbc.com/afaanoromoo/oduu-52082208
politics	Pirezidantiin Venezuweelaa tokkoon tokko dubartii biyya isaanii daa'imman ja'a godhachuu qabdi jedhan	Pirezidaantiin Venezuweelaa Nikoolas Maaduroo dubartoonni biyyasaanii ''biyyaaf jecha'' ijoollee ja'a godhadhaa jechuun waamicha taasisan. Qophii karoora fayyaa dubartootaa biyyaaleessaa beeksisu kan TVtiin darbaa ture irratti Obbo Maanduroon dubartootaan ''dahaa, dahaa'' jechuun ajaja dabarsaniiru. Biyyattiin ammoo hir'ina nyaataafi dhiheesii qorichaa cimaa irraan kan ka'ee rakkinni dinagdee mudateera. Akka UNICEF jedhuttis,  bara 2013 fi 2018 jidduutti daa'imman biyyattii %13 hir'inni nyaataa mudatee ture. Morkiin cimaan motummaafi dhaabbilee mormitootaa biyyattiitti gaggeeffamus rakkina biyyattii hammeesseera. Dureen dhaaba mormituu Ju'aan Gu'aadoo biyyoota 50 oliin akka hogganaa Venezuweelaa seera qabeessaatti ilaalama. Garuu Pirezidaanti Maadurroo, hogganaan paartii 'left-wing' biyyattiifi kan deeggarsa waraanaa Veenezuweelaa qabu kun aangoorra tureera. ''Obbo Maaduroon dubartoota qophicharratti argamaniin ''daa'imman dubaraafi dhiiraa xixiqqoo jaha waan deessaniif Waaqni isin haa heebbisu,'' jedheeniiru. ''Biyyaaf jechuun dubartoonni hundinuu ijoollee jaha haa godhatan,'' jechuun itti dabalanii kan kana jedhaniis Bitooteessa 8 sababeeffachuun 'torban dubartootaa qophaa'eerratti ture. Haata'u malee, deeggartoonni hogganaa mormituu Obbo Gu'aadoo ammoo ariidhaan ergaa tiwitara irratti barreessan. ''Hospitaalonni hajjataa hin jiran. Talaalliin dhabameera. Dubartoonni sababii nyaata gahaa hin arganneef ykn hannan daa'imaa bituu waan hin dandeenyeef hosiisu hin dandeenye. Akkasumas, sababii waan itti jiraatan hin jirreef biyyattii godaansa dirqamaatu mudataa jira. ''Maadurroofi bulchiinsi isaa kana jedhan hundi rakkina xinsamuu qabu.'' Lammii Venezuweelaa sadii keessaa lama maatiif nyaata argachuuf baayyee akka rakkatu qorannoon Sagantaa Nyaata Addunyaa UN ni mul'isa. Sababii rakkina dinagdee biyyatti mudateen wal qabatees lakkoofsi daa'imman daandiirratti gataman ykn seensa gamoowwan ummataa irratti dhiifamanii %70 dabalusaa dhaabbanni deegarsaa tokko bara 2018 ibsee ture. Mootummaan Venezuweelaa ammoo bara dhiheenyaa keessa lakkoofsi ibsee hin jiru.	https://www.bbc.com/afaanoromoo/oduu-51748402
health	Itoophiyaatti lakkoofsi oggeessoota fayyaa Covid-19 qabaman dabaluun yaaddoo uumeera	Itoophiyaatti wayita amma lakkoofsi namooya Covid-19n qabamaa jiran garmalee dabalaa jiru kanatti lakoofsi hojjattoota fayyaa vaayirasichi irratti argame 97 gaheera. Kana malees heedduun tuxuqaa namoota vaayirasicha waliin qabaachuun shakkamanii adda baafamanis hedduu akka ta'e himama. Oggeessoonni fayyaa kunneen irra caalaansaanis kan vaayirasichaaf saaxilaman torban lamaan darban keessa ta'u Ministirri Fayyaa Dr Liyaan dubbataniiru. Koronaavayirasin baatii Muddee keessa Chaayinaatti akka mullate himamee kunis Itoophiyaa keessatti waljalaan dabalaa dhufee uyyoota shanan darban garuu itti caaluu kan dubbatan Dr Liyaan, lakkoofsi hojjattoota fayyaas dabaluu himaniiru. Oggeessoota fayyaafi kennitoota deeggarsaa 97 keessaa kan parsantaa 55 ta'an dubartoota ta'uus dubbataniiru Ministirittiin. Oggeessoota fayyaa qabaman kanneen keessaa 91 kan ta'an bufataalee fayyaa magaalaa Finfinneetti argaman adda addaa keessatti kan argaman ta'un ibsame. Oggeessoota kanneen keessaa kanneen parsantaa 86 ta'an mallattoonni dhukkubichaa kan irratti hinmullannee yoo ta'u, qorannoo taasiifameen vaayirasichi irratti argame. Isaan hafan ammoo mallattoo dhukkubichaa jiddugala ta'e irratti mullateera. Baatii darbee keessa lakkoofsi namoota sababii Covid-19 ykn dhimma fayyaa gara biraatiif gara dhaabbilee fayyaa dhaqan dabauun walqabatee, saaxilamuun oggeessoota fayyaa dabaluusaas Dr Liyaan himaniiru. Oggeessoonni fayyaa dhukkubsattoota waliin tuxuqaa qabu jedhaman 2,3490 kan gahee yoo ta'u, kanneen keessaa 1,721 kan vaayirasichaaf saaxilaman baatii Bitooteessa keessa ture jedhameera. Oggeessoonni fayyaa vaayirasichaaf saaxilaman kunneenis ofii saanii adda baasuun ykn jiddugalawwan keessatti addatti baafamuun hordoffiin taasifamaaf jiraachuun himameera. Oggeessoota dhaabbilee fayyaa keessa hojjatan qorachuun cimee kan itti fufuu ta'u kan dubbatan Dr Liyaan, haaluma kanaan walqabatees qajeelfamoonni adda addaa bahaa jiraachus himan. Haaluma walfakkaatunis vaayirasichi hawaasa keessa akka hinababallannee to'achuuf hojiiwwan hojjatamaa jiraachu himanii, bakkeewwan tokko tokkooti ammoo vaayirasichi hawaasa keessa waan baballateefu malliiwwan geedaramu himu. Tibban ammaa kanattis biyyattiin weeraricha hirrisuuf, lakkoofsa sababii vaayirasichaatiin du'an hirrisuufi dhiibbaa dinagdee biyyaa irratti qabaatu ittisuun dhommoota xiyyeeffanaan irratti hojjatamuudha jedhaniiru. Guyyaa kaleessattis lakkoofi namoota vaayirasichaan biyyatti keessatti qabamanii 2020 gaheera. Tatamsa'inni vaayirasichaa haala kanaan itti fufinaanis haali namoonni vaayirasichaan qabaman mana keessatti itti wallaanaman akka jiraatu himameera. Keessattu namoonni mallattooni dhukkubichaa irratti hinmullanneefi mallattoon jiddugalaa irratti argame, wallaansi mana keessaa akka eegalamuu eeranii, haa ta'u amlee bakka kana gochuun hindanda'amneetti eddoon qopheessuun barbaachisaa waan ta'uuf jiddugalliwwan adda itti bahuun tursiifamaniifi wallaansa itti argatan qophaa'aa jiru jedhan.	https://www.bbc.com/afaanoromoo/oduu-52962646
sports	Tapha Waancaa Addunyaa: Saadiyoo Maanee fi Mohammad Saalaah - yeroo tokko michuu, yeroo kaan morkattoota	Waancaa Addunyaa bara 2022 Qaataar qopheessituuf darbuuf biyyoonni Afrikaa 10 lama lama ta'anii marsaa lamaaf waliin morkatu. DR Koongoo fi Morookoo, Maalii fi Tuniiziyaa, Kaameruun fi Aljeeriyaa, Gaanaa fi Naayijeeriyaa akkasumas Masrii fi Senegaal waliin morkatu. Taphoota marsaa lama Bitootessa 25 fi 29 taphatamaniin booda gareen qabxii ida'amaan injifate gara Qaataar imala. Michuuwwan qaxaleewwan garee Liivarpuul cimsuu keessatti qooda olaanaa gumaachan Saadiyoo Maanee fi Mohammad Saalaah ammas biyyasaanii bakka bu'anii waliin morkuuf deemu. Michuuwwan akkasumas morkattoonni lameen, Saadiyoo Maanee-Seenegaal fi Mohammad Saalaa-Masrii, tapha xumuraa Waancaa Addunyaaf gara Qaataar imalaa jiru. Morkii jabaan taphattoota lameen gidduutti dhiyeenya kana mudate tapha Waancaa Afrikaa 2021 Kaameeruun qopheessite irratti, wayita Seenegaal rukuttaa adabbiin Masrii injifatte ture. Maaneen seenaa keessatti yeroo jalqabaaf biyyasaaf waancaa erga argamsiisee akkuma taphi xumurameen battaluma Mohammad Saalaa waliin walhaammatanii mul'atan. Miirri qomee diimaa colleewwan lameen walhaammachiise kun suuraadhaan kaafamee wayita mul'atu qalbii namootaa hawwateera. Dirreetti morkattoota turan, gadi yoo ba'an garuu hiriyoota, taphattoonni bebbeekamoon addunyaa kunneen waggoota shaniif irree waliif ta'anii kilabii isaanii Liivarpuul guddisaa jiru. Erga Mohaammad Saalaa bara 2017 Kilaba Roomaa irraa gara Liivarpuul seenee walumaan jiru. Michummaan isaanii kun wayita gara garee biyyaalessaa isaaniitti deebi'an ammoo isaan qora, garuu dorgommiin isaan gidduutti cime kun Liivarpuul Piriimiyerliigii Ingilizii, Waancaa Awurooppaa fi Chaampiyoonaa addunyaarratti akka olaantummaa argatu gargaareera. Taphattoonni kunneen gidduutti goolii galchuuf miira dorgommii cimaatu jira, lameen isaanii Liivarpuuliif goolii 251 galchaniiru. Saalaan garuu gooliin 55n Maanee caala. Mohammad Saalaa hanga ammaatti gooliiwwan 153 Liivarpuuliif galcheera, taphataa gameessa Liivarpuuliif goolii 158 galchuun kanneen goolii hedduu galchan keessaa sadarkaa saddeettaffaarra jiru, Michael Owen, booda goolii shan qofa hafuun saglaffaarra jira. Saadiyoo Maaneen ammoo gooliiwwan 111 Liivarpuuliif galchuun taphataa gameessa kilabichaa John Barnes irraa sadarkaa 11ffaa fudhateera. Taphattoota Afrikaa keessaa lameen isaanii Piriimiyeliigii keessatti goolii hedduu galchuun dursaa jiru, isaanitti aanee kan jiru taphataa Ivory Coast Didier Drogba dha, inni goolii 104 galche. Saadiyoo Maanee bara 2016 kilabii Southampton irraa Liivarpuul seene, seenaa keessatti yeroo jalqabaaf taphataa Afrikaa gatii guddaan kilaba Piriimiyerliigii Ingilizii seene ta'eera. Akkuma jalqaba Liivarpuul seeneen karaa mirgaatiin fuuldurarra akka taphatuuf ramadamee ture, bara jalqabaa sana gooliiwwan 13 galche. Wayita Mohammad Saalaa Liivarpuul seenu bakka Maanee seene, Maaneen ammoo karaa bitaa akka taphatu murtaa'e. Abbaan murtee kanaa leenjisaa kilabichaa Yargan Kilop yoo ta'an, tarkaanfiin isaaniis taphattoota lameeniifuu ta'eera. Taphattoonni qaxaleewwan addunyaa, waliin morkaa, michummaan waliin hojjetaa yoona ga'an ammas waltajjii irratti waldura dhaabbatanitti qajeelaa jiru - dorgommii Waancaa Addunyaa. Waltajjii sanarratti walfaallaa dhaabbatanii gufuu walitti ta'anis taatee sana booda garuu michummaadhaan Anfiled'tti galu. Galanii waan waliin barbaadan argachuutti cichu - Waancaa Piriimiyeliigii fi Chaampiyoons Liigii. Naayijeeriyaa fi Gaanaa gaaf maqaan dhahamu masaanummaa kubbaa miilaa fi nyaata ruuzii irraa tolfamu Joloof jedhamurratti isaan qabantu sammuutti na dhufa jedha barreessaan kubbaa miilaa lammii Naayijeeriyaa Oluwaashiinaa Okeleejii. Eenyu Joloof quba nama muuxachiisu qopheessuun akka injifatu beekamuu baatus, masaanummaan kubbaa miilaa jidduu jaraa garu yeroofis ta'u Bitootessa 25 fi 29 deebii argata. Biyyoonni lamaan Waancaa Addunyaa 2022 Qaataar qopheessituuf darbuuf marsaa lamaan waliin morkatu. Marsaan duraa Jimaata Bitootessa 25 Gaanaa Kumaasiitti taphatama. Guyyoota afur booda marsaa lammataa Abuujaatti taphatanii eenyu Waancaa addunyaaf akka darbu adda baafama. Naayijeeriyaan yoo injifatte walitti aansuun yeroo afraffaaf Waancaa Addunyaa irratti hirmaatti, Gaanaa dorgommii bara 2018 Raashiyaan qopheessiterratti hin hirmaanne ture. Gaanaan baroota 1970 fi 80moota keessa kubbaa miilaa Afrikaa irratti olaantummaa qabdi turte. Baroota 1994 fi 2013 Naayijeeriyaan Waancaa Afrikaa yoo injifattu, Gaanaan erga bara 1982 as morkattuu cimtuu taatullee mirgaan galtee hin beektu. Leenjisaa haaraa Ottoo Addoo fi direektara teekniikaa taphataa Tootanhaam duraanii Kiriis Haaftaniin kan durfamtu Gaanaan, dursaa garee ishii Andiree Ayewu malee deeggartoota ishii fuulduratti Naayijeeriyaan morkatti. Naayijeeriyaan taphattoota jajjaboo Awurooppaa keessatti taphatan akka Aleeks Iwoobii fi Wiilfireed Indiidii malee akka morkattu eegama. Taphataan Leestar Siitii garee biyyaalessaa Ingilaand dhiisee Naayijeeriyaaf taphachuuf murteesse Ademoolaa Lukmaan Naayijeeriyaaf ni taphata. Waancaa Afrikaa bara kanaa irratti Gaanaan Garee C keessaa dhumarra turte. Naayijeeriyaan garuu taphoota sadi injifachuun marsaa kuffisanii darbuu geessullee, Tuniiziyaan 1-0n mo'amtee ari'amte. Biyyoonni lamaanuu kolonii Ingiliiz, Afaan Ingiliiz dubbatan yoo ta'u, biyyoota kolonii Firaans, Fireench dubbataniin marfamanii jiru. Kun michoomaa fi masaanummaa qabaniif sababa ta'uu hin oolu. Masaanummaan kubbaa miilaa jidduu isaani jiru wayita bilisummaa isaaniif lolaa turan bara 1955 eegala. Tapha jalqaba yeroos waliin taphatan Gaanaan goolii 7-0n injifatte. Tapha biyyattiin Kaameruun waliin taasiftuun dura qilleensi dhiphuu wahii magaalaa guddittii Aljeers keessatti mul'ata. Gareeleen biyyaalessaa lamaan kubbaa miilaan haalaan jajaman kunniin Waancaa Addunyaa Raashiyaan bara 2018 qopheessite irratti hirmaachuu hin dandeenye - isa amma Qataar qopheessitu irratti hirmaachuuf haalaan kan falmatan taha. Otoo silaa ji'ootaan dura ta'ee Aljeeriyaan morkii kana salphumatti olaantummaan xumurti jedhamee eegamaayyu. Haatahu malee dorgommii Waancaa Afrikaa 2021 dhiyeenya kana gaggeeffameen, mo'ichi isaanii walitti fufaan 35 xumura argateera. Chaampiyoonota Waancaa Afrikaa isa darbe kan turan Aljeeriyaan, tapha gulaallii garee keessaa, akkuma Itoophiyaa, osoo tapha tokkittiillee hin mo'atin gaggeeffamaniiru - seenaa dhiyoo akkasii fa'itu dhiibbaa jala tahanii akka taphatan taasisa. Taaphoota lamaan hafan - DR Koongoo fi Morookoo akkasumas Maalii fi Tuniiziyaan walii wajjiin taphatan irrattis morkiin cimaan akka godhamu eegama.	https://www.bbc.com/afaanoromoo/isportii-60844483
sports	Piriimer Liigii Ingiliz keessatti maaltuu odeeffamaa jiraa?	Chelsii: Leenjisaan Chelsii Maawuriizoo Sarrii akka Chalsii turuuf waamicha dhumaa dhiyaateef diduu isaatiin walqabatee Firaank Laampaarditu leenjisaa kilaba kanaa ta'a jedhamaa jira. Laampard ofii isaa ammoo jaalleewwan isaa keessaa akka gargaaraa Chelsiitti akka turu kan barbaadu Diidi'eer Diroogbaadha. Joon Teeriin akka turu garuu Laampaard hin barbaadu . Taphataan sarara gidduu Chelsii umuriin isa ganna 30 ta'e  Wiliyaan ammoo Chelsii keessa waggaa lamaaf walii galtee isa tursiisu mallatteessuu jala ga'eera jedhame. Maanchester Yunaayitid:  Taphataan lammii Fraans, Maanchester Yunaayitidiif taphatu Pool Pogbaa gara Riyaal Maadiriid akka deemuu barbaadu dubbachaa jira. Xabataan Kiristaal Palaas garee warra umuriin isaanii 21 gadii ta'e Aroon Waan-Bissaakaa gara Maanchester Yunaayitid dhufuu akka jaallatu himama garuu gareen isaa akka isa gadi dhiisu dhiibbaa irratti gochaa hin jiru. Maanchester Yunaayitid taphataa lammii Ingilaand sarara ittisaa Leesteriif taphatu Harii Maagu'iree fudhachuu danda'a jedhamaa jira. Sababiin xabataan umuriin isaa ganna 26 kun carraan isaa gara Yunaayitid ta'a jedhameef, Maachester Siitiin jijjiirraa isaatiif Paawondii miliyoona 80 kaffaluudhaf waan duubatti jechaa jiruufidha. Maanchester Yunaayitid Daaviid dee hiyaatiin tursiifachuuf yaadaa jira. Taphataa karra eegu umuriin isaa ganna 28 keessa jiru kana hanga 2020'tti tursiisuuf kaffaltii foyyaa'aa kennuufiif akka jiran ibsaa jiru. Maanchester Yunaayitid taphataa lammii Arjentiinaa umurii waggaa 23 Joovaaniin Loo Celsoo mallatteesisiifachuu barbaada. Riyaal Beetis ammoo Paawondii miliyoona 67 dhiyeessuudhaan gaafachaa jira. Maqaan taphataa kanaa Tootinhaam waliinis ka'aa jira. Totinhaam: Taphataa sarara gidduu  Ispoorting Lisben  Biruunoo Fernaandeez fudhachuuf yaalaa jira. Taphataan umuriin isaa ganna 24 ta'e kun duraan maqaan isaa Maanchester Yunaayitid waliin ka'aa ture. Arsenaal: Taphataa isaa lammii Jarman ta'eefi umuriin isaa 30 guute Mesuut Ooziliin gurguruu barbaada.  Kan Arsenaal taphataa kana gurguruu barbaades jijjiirraa taphattootaa ganna kanaaf taasisuuf maallaqa dabalataa barbaadeeti. Taphataan sarara duraa kun yeroo ammaa waggaa 29 keessa kan jiru yoo ta'u, Suupper Liigii Chaayinaa keessatti barbaadamaa jira. Arsenaal  taphataa lammii Morookoo Haakiim Ziyaachiin Paawondii miliyoona 30'n Ayaaksi dorgomaa jirus fedhii fudhachuu agarsiisaa jira. Taphataan umurii 26 keessa jiru kun Liiverpuuliinis barbaadamaa jira. Liiverpuul:  Liiverpuul taphataa lammii Iyivorii Kosti Nikkoolaas Peeppeef gatii jijjiirraa dhiyeesseera jedhama. Nikkoolaas Peeppee umuriin isaa waggaa 24 yommuu ta'u Liilleef taphata. Yoo Peeppeen gara Liiverpuul kan dhufu ta'e, laanjisaan kilabicha Jergen Kloop taphataa lammii Ijiptii Mohaammed Saalhaatiin gurguruu danda'a jedhameera. Moo Saalaan yeroo ammaa umuriin isaa waggaa 27. Liiverpuuliin sarara ittisaarra kan taphatu lammiin Kirooshiyaa Dejaan Lovreen gara kilaba Xaaliyaan AC Miilaan deemuu danda'a jedhamaa jira. Karaa biraan Arsenaal taphataa lammii Gaaboon Piyeeree Emiriikee Awubaameeyaangiin tursiisuuf waliigaltee haaraa malletteessuuf mariirra jira. Maanchester Siitii: Taphataan sarara ittisaa lammii Ingilaan Keyiil Wooker Siitii waliin waliigaltee haaraa waggaa lamaafi tursiisu mallatteessuuf jira.	https://www.bbc.com/afaanoromoo/isportii-48646150
politics	Teessoo Pireezidantummaa abbaansaanii itti hin milkaa'in darban dharra'aa kan jiran-Raayilaa Odingaa	Filannoo Hagayya dhufu gaggeeffamu irratti dorgomuun aangoo pireezidaantummaa qabachuuf kan hojjetaa jiran Raayilaa Odingaa Keeniyaa keessatti maatii akkaan beekaman keessaa dhalatan. Waggoota dheeraaf hojii aangootti isaan baasuu danda’u hojjetanis garuu masaraa mootummaa seenuu hin dandeenye. Wayita Keeniyaan waanjoo kolonii Ingiliiz jalaa bilisoomtu Pireezidantii Itti Aanaa ta’uun kan tajaajilan abbaansaaniis aangoo fiixee argachuu hin dandeenye. Yeroo ammaa maanguddoo umrii wagga 77 kan ta’an Raayilaa Odingaa Kanaan dura yeroo afur pireezidantummaaf dorgomaniiru, amma carraa shanaffaa yaalaa jiru. Raayilaa Odingaa teessoo mootummaa olaanaatti siqaniiru kan jedhamu wayita bara 2008 Ministira Muummee biyyattii ta’an qofadha. Ergasii isaanii fi aangoon dugda walitti galanii turaniiru. Odingaan deeggartoota hedduu qabu, deeggartoonni isaanii jaalalarraa kan ka’e maqaa mason waamu. Fakkeenyaaf ‘’Baabaa’’ (Abbaa), ‘’Agwaamboo’’ (Hojii waaqaa), fi ‘’Tiingaa’’ (Tiraaktara) jechaa maqaa mason waamu. Maqaawwan masoo kunneen filannoo bara 1997 irratti mallattoowwan paartiin isaanii fayyadamerraa fudhataman.Raayilaa Odingaa qondaala siyaasaa umriin jaaran ta’anillee wayita deegartoota isaanii duratti waltajjiirratti ba’an walleewwan reegeen ni ragadu. Kanarraa ka’uunis namoonni maqaa ‘’ragada Raayilaa’’ jedhuun ragaduun baratameera. Jaalalli isaan kubbaa miilaaf qaban baayyee nama ajaayiba, kilaba Arsenaal guddoo jaal’atu. Raayilaa Odingaa wayita filannoon ga’u hunda qindoomina paartilee uumuun beekamu. Filannoo bara kanaarratti dhaadannoo ‘’Aziimiiyoo laa uumijaa’’ jedhu afaan Kiswaahiliin qabatanii dhiyaataniiru- Waadaa Tokkummaa jechuudha. Filannoo bara kanaarrattimmoo deeggartoota Pireezidanti Uhuruu Keeniyaataa gara ofiitti deebisuu hawwaniiru, Raayilaa Odingaa. Raayilaa Odingaa fi Uhuruu Keeniyaataa qondaaltota gameeyyii paartilee biyyattii bebbeekamoo dursaniidha. Qondaaltonni kunneen filannoo bara 2017 irratti akkaan walmorkataniiru, isa alanaaf ammoo akkaatuma waliigaltee ‘’The Hand Shake’’ jedhamuun beekamuutti waliin hojjechuuf waliigalaniiru. Raayilaa Odingaa Pireezidantii ta’uu yoo filataman karoora misoomaa Pireezidanti Uhuruu Keeniyaa akka itti fufsiisan himaniiru. Lammiilee Keeniyaa harka qalleeyyii ta’an maallaqaan deeggaruufis waadaa seenaniiru. Ji’aan Shiliingii Keeniyaa 6000 (Doolaara 50) kaffaluuf waadaa seenan, maallaqi kunis Fandii Eegumsa Hawaasummaa jedhamuun sagantaa haaraa eegalamaa jiru irraa kan argamuudha. Maallaqi kun akkamiin argama kan jedhu irratti wayita yaada kennan malaammaltummaa caasaa bal’ifate hto’achuudhaan akka ta’e irra deddeebiin himu. Odingaan sagantaa ‘’Baabaa keer’’ jedhu eegaluuf yaada dhiyeessaniiru. Sagantaan kun tajaajila wal’aansa fayyaa gatii madaalawaan kennuu kan kaayyeffateedha. Biyya uummata miiliyoona 56 ol qabdu kana keessatti miira abbummaa agarsiisuuf of beeksisaa jiru. Qondaalli siyaasaa gameessi umrii wagga 77 kun dorgommii isaanii marsaa kanarratti dhaabumoo itti fufu kan jedhu ifatti hin beekamne. Kanaan dura filannoon bara 2017 kan xumuraa isaanii ta’uu ibsanii turan. Bitootessa darbe wayita gaaffii fi deebii sagantaa BBC Focus on Africa waliin taaisan garuu yaadasaanii akka jijjiiran ibsan. Lammiileen Keeniyaa ‘’amanummaa isaanirraa qabanirraa kan ka’e,’’ ammas pireezidantummaaf akka dorgoman gaafatamuu kan ibsan Raayilaa Odingaa, gaaffii lammiilee kana deebisuuf akka itti seenan ibsan. Raayilaa Odingaa Ministira Haqaa duraanii biyyattii Maartaa Kaaru’aa akka waahila isaanii ta’anii dorgomuun, Itti Aantuu Pireezidantii ta’aniif filataniiru. Dubartii Pireezidantii Itti Aantuu gochuun filachuun isaanii seenaa biyyattii keessatti waan haaraadha. Qondaalli kun sagalee dhibbeentaa 50 ol argachuuf karoorfatanii iddoowwan ijoo ta’an irratti hojjechaa jiru. Raayilaa Odingaa akka nama aangoo siyaasaa abbaasaanii, Jaaraamoogii Odingaa,  dhaaleetti ilaalamu. Jaaraamoogii Odingaa erga Keeniyaan walabummaashee gonfattee booda Pireezidantii Itti Aanaa ta’uun lammii Keeniyaa jalqabaa turan. Yeroo sana pireezidantii kan turan Joomoo Keeniyaataa waliin waldhabuun bara 1966 aangoo gadhiisan. Jaaraamoogii Odingaa Gamtaa Sooviyeetii fi Chaayinaa waliin michoomuu filatan. Joomoo Keeniyaataa ammoo Ameerikaa fi biyyoota lixaa kaan waliin michummaasaanii cimsan. Waldhibdeen isaanii akkaan hammaataa deeme, Jaaraamoogii Odingaa ji’a 18 erga hidhamanii booda bara 1971 hidhaatii gadhiifaman. Raayilaa Odingaas akkasuma hidhamaa siyaasaa turan. Keeniyaatti hidhamaa siyaasaa yeroo dheeraa mana hidhaatti dabarse jedhamuun beekamu. Qabsoo olaantummaa bulchiinsa paartii abbaa irree waliin taasisaniin yeroo lama (bara 1982 hanga 1988 fi 1989 hanga 1991) hidhamaniiru. Kan hidhamanis Pireezidanti Joomoo Keeniyaataa kan bakka bu’an bara bulchiinsa Daani’eel Arap Mooy keessa. Bara 1982 fonqolcha mootummaa yaalaniiru jedhamuun hidhaman, hidhaan kun ammoo maqaansaanii addunyaarratti akka beekamu taasiseera.	https://www.bbc.com/afaanoromoo/articles/czqlw13033qo
sports	Uffata taphattootaa akkaan qaala'ee deeggartoonni karaarraa akka bitan dirqe	Dorgommiin Waancaa Addunyaa 2022 biyya keessummeessite Kataariif qofa miti kan qaalii ta’e. Deggartoonni biyyootii addunyaa, uffata taphattoota jaallatanii bitachuuf maallaqa hedduu baasaa jiru. G﻿atiin uffata taphattootaa bituuf nama gaafatu biyyoota muraasa keessatti miindaa hojjetaa tokko ni ta'a. Jeniin Gaarsiyaa, magaalaa Riyoo Di Jeneeroo keessatti daldaltoota daandirraa naannoo Sayiin Peenaa jiran yemmuu agartu maallaqa baasuuf qophoofte. Uffata kubbaa miilaa garee biyyaleesaa Biraaziil hedduun gurguramaa ture. “Uffata garee biyyaalessaa Biraazil isa cuquliisan bitadhe. ''Hiriyootiifi waayilotnikoos muraasni akkan bituufiif na gaafataniiru,” jetti barsiistuun umurii ganna 42 kun. Uffati daandirraa bitte kun gara doolaara 14 ishee baasise, uffatichi inni sirrii dhaabbata US Nike jedhamuun oomishamu ammoo doolara 65’n gurgurama. Dabalataanis uffanni garee Biraazil kan Waancaa Addunyaa 2022 irratti uffatan fakkeessuun hojjatame ammoo doolara 130’n gurguramaa jira. Amma miindaan gidduu galeessaa Biraazil keeessatti gara doolaara 225 dha. Gatiin uffata kubbaa miilaa inni sirrii inni gadi aanaan %30 miindaa kanaa yoo ta’u,  inni olaanaan ammoo gara %58 ta’a. “Uffati kubbaa miillaa nuuf mi’a qaalii ta’eera,” Jetti Gaarsiyaan. Gatiin uffata kubba miillaa qeeqa kan kaaseeruu Biraazil keessatti qofa miti. Ingilaand keessatti gatiin uffati garee kubbaa miillaa biyyattiif Waancaa Addunyaa 2022’f qophaa’ee jiru inni gadi aanaan dolaara 85’n gurguramaa jira. Kan Firaans ammo doolaara 93’n gurguramaa kan jiru yoo ta’u, uffata gartuulee lamaanii kan oomishe dhaabbata Nike dha. Dandeettiin mi’a gatii akkanaa bituu Gaanaa keessatti cimaa waan hin taaneef, yemmuu dhabbattii Jarmanii Puma uffata gartuu biyyaleessaa Gaanaa oomishuu gaatii isaa doolara 94’n akka gurguramu ibse dheekkamsa kaase ture. Amma, galiin gad aanaa Gaanaa ji’atti gara doolara 145 dha. Amma shaampiyoonota Afrikaa kan taatee Senegaal keessatti, uffata gartuu biyyaleessaa isa sirri bituun akka garticha deeggaraniif waamichi taasifamuus, uffatni inni sobaa (fakkeefamee hojjetame) daandiilee biyyatti irratti hedduu gurguramaa jira. Sababni isaa biyya Senegaal galiin galiin gadi aanaa ishee ji’atti doolara 75 taate keessatti, uffatni gartuu kubbaa millaa biyyatti dhaabbata Puma’n oomishamu Sadaasa 14 irraa eegale doolara 71’n gurguramaa jira. Uffata (Tshirt) kubbaa miillaa oomishuuf maallaqni hedduun hin barbaachisu. Dhaabbata Hoggansa Ispoortii Yohaan Kiraayif Barseloonaa keessatti kan barsiisan Richaard Denton, T-shirt kubbaa miillaa tokko oomishuuf gara doolaara 10 akka baasisu tilmaamu. “Kun gatiin gurgurtaa inni dhumaa akka garmalee guddaa ta’e mul’isuu fi akkas ta’uu isaaf sababni hin jiru jechisiisuu danda’a,” jedhu Denton. “Ta’us garuu baasii fi invastimantiin hedduu gatii isa dhumaa irratti dhiibbaa waan uumuuf, gatiin nama tokkoof fudhatamaa ta’e isa kaaniif fudhatamaa ta’uu dhisu mala.” Ogeessi diinagdee Siisar Girafiyeti, kan daldala kubbaa miillaa irraatti xiyyeeffate hojjetu, gatiin uffata kubbaa miillaa dhumaa baasii omishaa irratti qofa akka hin hundoofne – gibiraa fi baasiin lojistikii kanaa akka geejjibaa fa'i dhiibbaa guddaa akka uumu ibseera. Kun ammo erga weerarri koronaavayirasii eegalee, dhiyeessii mi’a irratti miidhaa uumeefi erga waranni Yuukireen gatii boba’aa addunyaa irratti dhiibbaa uumee guddaa dabaleera. “Dhabbileen uffataa gartuleen kilabootaa fi biyyaleessaa akka uuffata isaanii uffataniif jecha gatii guddaa waan kaffalaniif gurgurtaa uffata kubbaa miillaa irraa galii guddaa hin argatani,” jedha Girafiyeti. Dhaabbileen gurguddoo akka Nike fi Adidas gartuuleen bebbeekamoo akka uffata isaanii uffataaniif waan hedduu taasisu. Waancaa Addunyaa baranaa irratti Nike garee kubbaa miilaa 32’f uffata kan dhiyeesse yoo ta’u, dhabbati akka Adidas ammo garee torba kan akka Jarmanii, Arjantinaa fi Ispeeniif dhiyeesseera. Walumatti dhabbileen lamaan akka gartuleen uffata isaanii uffataniif federeeshinii biyyaalessaaf waggaatti gara dolaara miiliyoona 275 akka kaffalan marsariitiin daldala ispoortii SportsPro Media ibseera. “Nuti ofii keenyaa uffati kun gatiin isaa qaalidhamoo miti kan jedhu murteessuu qabna. Kanaafidha namootni tokko tokko dhugaatii wayinii gatii xiqqaa baasuu kan dhugan, kaan ammo isa gatii guddaa baasisu kan filatan.” BBC’n dhaabbilee Adidas, Puma fi Nike irraa deebii argachuuf yaaleera. Yeroo gabaasi kun barreeffamutti Adidas qofatu deebii kenne. Ibsa ergeen, dhaabbatichi gatiin gurgurtaa inni dhumaa qulqullina mi’a uffaticha oomishuuf fayyadamamee fi kan umurii dheera qabu akka ta’e kan ni mul'isaa jedhe.	https://www.bbc.com/afaanoromoo/articles/cd1g2rzg83go
health	Koronaavaayirasii: Xaaliyaaniin guyyaa tokkichatti lammiilee 900 ol dhabde	"Xaaliyaaniitti guyyaa kaleessaa qofa namoonni 919 koronaavaayirasiin lubbuusaanii dhabani. Kunis erga dhukkubichi eegalee kaasee baay'ina namoota du'aniin isa olaanaadha jedhameera. Biyyattii keessatti walumaagalatti namoonni 9,134 dhukkubuma haaraa kanaan lubbuusaanii dhabaniiru. Jalqabarrattis dureen Dhaabbata Fayyaa Addunyaa Dr Teedroos Adihaanoom ''hanqinni meeshaalee ittisaa cimaan addunyaa'' rakkoo baay'ee arifachiisaa keessa galcheera jedheera. Xaaliyaaniin ammoo biyyoota Awurooppaa keessaa garmalee kan miidhamteedha. Wanti hundi cufamuun namoonni mana keessa akka turaniif itti himameera. Guyyaa Jimaataas tarii dhorkaan mana turaa kun hanga Ebla 3'tti akka dheereffamu malu akeekkachiisaniiru. Bulchiinsa kaabaa Loombaardiitti taatee cimaa addunyaa kanaatu mudate. Baayyinni namoota vaayirasii Covid-19'n du'an garmalee dabale. Guyyaa Kamisaa haalichi kan gadi bu'e fakkaatee abdiin mul'atulleen, Jimaata deebisee ka'un namoota hedduu galaafate. Addunyaa gutuuttis namoota haaraa 5,959'tu vaayirasichaan qabame. Kun mataansaa kan guyyaa Kamisaarraa xiqqoo dabaleera. Biyyattii keessattis walumaagalatti namoota 85,500 ta'uutu vaayirasichaan qabamuunsaa mirkanaa'e. Haala kanaan walqabatees tarii dhimmichi naannoo Kibba biyyatti bakka hiyyeeyyiin jiraataniitti caalaa babal'achuu malaa laata sodaan jedhu cimeera. Guyyaa Kamisaas Pirezidaatiin Naannoo Kaampaaniyaa bakkeewwan 'Neeples, Vincenzo De Luca', mootummaan jiddugalaa afarsituuwwan (ventilators) fi meeshaalee lubbuu barbaaruuf oolan kan biraa waadaa nuuf gale hanga ammaatti hin ergine jedhee ture. ""Ammaan tanatti taatee sukkaneessaan Lombaardii keessatti uumamee Kibbattis ta'uuf jira,'' jedheera. Guyyaadhuma walfakkaataa ammoo Ministirri Mummee Juseeppee Koonte akka jedhanitti, biyyoonni Awuroppaa hundi haala hamaan rukutamu danda'u. Akkasumas meshaalee doolaara biliyoona 27 ta'u biyyattiif waadaa galaniiru."	https://www.bbc.com/afaanoromoo/oduu-52074338
technology	Barsiisota Yuikreen dirree lolaa taa’anii karaa oonlayinii barsiisan	"Fediir Shaandor pirofeesara yuunivarsiitii ture, amma gruu loltuudh. Wiixata yeroo hundumaa dirree lolaa taa’ee karaa onlaayinii barattoota isaa barsiisa. Pirofeesarri kun erga weerara Koronaatii kaasee mana taa’ee karaa onlaayinii bartoota isaa barsiisaa ture, amma immoo dirree lolaa taa’ee barsiisaa jira. Feedir Shaandor nama umuriin isaa ganna 47 ta'edha. Erga Raashiyaan biyya isaa Yukireen weerartee booda hidhannoo fudhatee dirree lolaatti bahe. Raashiyaa wajjin wal loluun hojii jaalatu irraa isa hin dhaabne. Amma torbanitti guyyaa lama dahannoo keessa ta’ee karaa onlaayinii barsiisa. ""Waggaa 27 barsiisan ture. Hojiin jaaladhu kana dhaabuu hin danda’u,” jechuun BBC tti hime. Erga Raashiyaan Yukireen weerartee booda Shaandor adda waraanaa taa’ee bartoota isaa barsiisaa jira. Waraanatti makamuu kan barbaade biyya isaa, ijjoolleefi haadha manaa isaa ittisuuf akka ta’e dubbata. ""Osoo Raashiyaan mana koo hin seenin ittisuun qaba,” jedha Shaandor. Piroofessarri kun hojii jaalatu itti fufuun isaa barattoonni isaa akka baruumsa argatan isaan gargaarera. Barattoota isaa keessaa tokko kan ta’e Iriynan, “Barattoonni baruumsa isaanii addaan kutuuf dirqaman erga inni barsiisuu eegalee deebi’anii galmaa’aa jiru. Yeroo hundumaa akka cimnuu fi biyya keenyaf ishee gaarii taatef lolaa akka jirru nutti hima,” jedha. Dahannoo adda waraanaa keessa taa’anii barsiisun salphaa akka hin taane barattoonni yeroo heddu sagalee dhukaasaa gurguddaa akka dhagahan hima barsiisan kun. “Guyyaa tokko osoon barsiisaa jiruu dhugaasni guddaan dhagahame. Anis fiigee dahannoo keessa lixeen barsiisuu koo itti fufe,” jedhee dubbata. Yeroo tokko tokko ammoo caccabaa misaa’elii naannoo isaa jiru fuudhun gosoota misaa’elii garaa garaa barattoota isaatti agarsiisee barsiisa. Loltoonni Shaandor wajjin jiranis yeroo inni barsiisu ni dhaggeeffatu, yeroo inni barsiisus suura kaasu. Suura osoo inni barsiisuu loltoonni kaasanii miidiyaa hawaasummaa irratti gadi lakkisan keessaa tokko, osoo inni bilbila isaa qabatee dahannoo keessaa taa’ee barsiisuu kan agarsiisudha. Suurichi erga gadi lakkifamee booda Yukreen keessatti mata duree haasaa ta’e. Namoonni heddu suura Shaandor kana harkaa fi kaartuunidhaan fakkii isaa kaasuu eegalan. Barsiisonni Yukreen meeshaa kaasanii adda waraanatti bobba’uun Raashiyaa wajjin lolaa jiran Shaandor qofa miti. Ministeerii Barnootaa Yukreen akka ibsetti, barsiisonni Yukreen 900 ta’an waraana Yukreenitti makamuun Raashiyaadhan falmaa jiru. “Baay’ee isaanitti boonna. Ministeera barnootaa keessaa namoota akka isaanii waraana Yukreenitti makaman qabna,” jechuun Ministeerri Barnootaa kan ta’an Seerhiy Shikarlet dubbata. Anton Selovaalik ammoo barsiisaa biraa waraana Yukreenitti makameedha.  Qorrii fi waraanni osoo hin daangessin ijoolee barsiisa. “Ijoollen dura guyyaa guyyaan mana baruumsaa deeman tasa yoo baruumsi addaan citu waanti isaan mudatu timaamun nama hin dhibu,” jedha Anton Selovaalik. Barattoota isaa keessaa shamarreen ganna 17 Veronika Volkoovaan akka jettutti Selovaalik barsiisaa qoosadhaan barsiisudha. “Kuni ammoo akka nuti waraana dagannuuf nu gargaara,” jetti barattuun kun. Barsiisonni biroo kanneen akka Maaksim Kozhemika ammoo ogummaa waldhaansaa qabaniin waraana waldhaanu. Maaksim Kozhemika nama ganna 41 yoo ta’u ‘Zaporizhzhia State University’ tti pirofeesara ‘tiraawuma meedisiinii’ ti. “Yeroo weerara koronaa muuxannoo kara onlaayinii barsiisuu waan qabnuuf, ammas bartoota keenya karaa onlaayinii gargaarra jennee murteessine,” jedha pirofeessarri waldhaansa fayyaa kun."	https://www.bbc.com/afaanoromoo/articles/c728ny9nnd8o
politics	Waraana Tigraay: Baqattoonni Eertiraa Tigraay jiran 'haleellaa haaloo bahumsaaf saaxilaman' jedhe UN	Baqattoonni Eertiraa Tigraay jiran wayita waraanaa qaama tokko ykn kaaniif loogdaniittu jedhamuun haleellaa, ukkaamfamuu fi hidhaaf saaxilamuu isaanii gabaasaaleen amanamoo fi dhugaa tahuun mirkanaa'e na gahaniiru jedhe UN. Komiishinarri Komiishinii Baqattootaa UN Filiippoo Giraandii kaampiiwwan baqattootaa Maay Aayinii fi Addii Haruush jedhaman keessatti qaamoleen hidhatan baqattoota irratti yakka jajjabaa raawwataniiru jedhan. Haleellaan halkan halkan hidhattootaan baqattoota irratti raawwatamu hammaataa ture jedhan. Torbanoota muraasa darban magaalaa Shiree keessatti baqattoonni hedduun to'annoo jala oolfamuu ibsuun, aanga'oonni Maqalee jiran dhimma kanarratti ibsa gahaa akka kennan gaafataniiru. Baqattoonni hidhaaf saaxilamanii jiran akka gadi dhiifamanis ibsa Kibxata baasaniin gaafataniiru. Komiishinarichi haleellaan haaloo bahumsaa baqattoota Eertiraa irratti raawwatuu fi baqattoota bu'aa siyaasaaf jecha gidirsuun akka dhaabbatu gaafatan. Itti dabaluunis buqqaatota Tigraay jiraniifi baqattoota Eertiraaf deeggarsa dhaqqabsiisuun akka danda'amu buufataaleen xiyyaaraa Shiree fi Maqalee dabalatee daandiiwwan banaa akka ta'an gaafataniiru. Tigraay keessa baqattoonni Eertiraa kuma 100 ta'an kaampiiwwan gara garaa keessa akka jiran tilmaamama. Lammileen Eertiraa kunneen bobbii loltummaa dirqamaa fi cunqursaa mootummaan isaanii irraan gahu baqachuun garas kan qaxxaamuranidha. Sadaasa darbe lola mootummaa federaalaa fi humnoota Tigraay jidduutti dhalate hordofee baqattoonni kumaatamaan lakkaa'aman Finfinnee dabalatee kutaalee biyyattii kaanitti kan baqatan yoo ta'u, ammallee baqattoonni hedduun eessa akka jiran hin beekamu. Komiishinar Filiippoo Giraandii mootummaan federaalaa fi bulchitooti naannoo Tigraay haleellaa baqattoota irratti raawwatameera jedhame akka qoratan gaafataniiru. Mootummaan federaalaa lola baatilee saddeetii booda dhukaasa gam-tokkee labsuun loltoota isaa naannicha keessaa baaseera. TPLF labsii dhukaasa dhaabuu kana 'qoosaadha' jechuun kufaa godhe. Haleellaa gama Kibbaa fi Lixa Tigraayiin itti fufee gaggeessaa jiruunis magaalota lolli eegaluu dura bulchiinsa Tigraay jala turan to'annoo isaa jalatti deebifataa jira.	https://www.bbc.com/afaanoromoo/oduu-57779699
health	Koroonaavaayiras: 'Obbooleettiin kiyya wayita du'aa turte 'akkan faanashee hordofu natti himte'	"Areemaa Nasreen ogummaan narsii kan turte yoo ta'u umuriin baayyee dargaggeetti turte. Isheenis hojjattoota fayyaa jalqaba wayita weerarri dhibee Covid- 19 mudatu ittiin du'an keessaa tokko. Erga isheen duuteen waggaa tokkoon booda obbooleettiin ishee attamiin jechi dhumaa Areemaa akka kallattii jireenyaa ishee geeddare dubbatti. Kaazeemaa Afzaal yeroo dhumaatiif obbooleetti ishee kan wal agarteen wayita isheen veenteleetarii argachuuf hospitaalaa galteedha. Lamaan isaanitu umurii shamarrummaatii qabanii oggummaa fayyaa irra hojjatu. ''Isheenis harka ishee raasaa siin jaaladha naan jette'' jetee attamiin karra cufamee duuba akka galte yaadatti Kaazemaan obbolleettii ishee kan umurii waggaa 36. Garuu Areemaan ergaa dhumaa dabarsitu tokko qabdi ture. ''Akkas jette 'obboleettiikoo.. akka cimtee hojjattuun barbaada. Akka duukaa kiyyaa hordoftuun barbaada,'' jette Kaazeemaan. Dhummarratti kan isheen jette kana ture jetti. Obboolaa lamaan kunneenis Inglizii, Weest Miidlaands keessatti obboleettii isaani qixusuu Ash waliin guddatan.Areemaanis Kaazeemaa waggaa sadii qofaan caalti turte. Garuu isheen ''akka haadhaa turte'' jetti. Jireenyi isaaniis waliif ofiilaalii ture. Areemaa fi Kaazeemaa osoo umurii shamarranii keessa jiranu ture gaa'iila dhaabbachuf gara Paakistaan deemanii kan ture. Isaanis guyyaa tokkootti dhiiroota obboolaatti heeruman. Baatii jahaaf waliin jiraatanis. ''Dafnee guddanee, dafnee ijoollees goodhannee'' jetti Kaazeemaan. Obbolaan kunneenis ijoollee sadii godhataniiru. Sirriyyuu isa dhumaa guyyaa walfakkaatuutti dahanii ture. Lamaanu hojii eegaluu baayyee saffisaa turan. Areemaan Hospitaalaa naannoo jireenyaa isaaniitti aragamu Maanoriitti waggaa 19tti bara 2003tti eegalte. Obboleettiin ishee quxiuunis dafteetuma ishee hordofte. Narsii ta'u hawwii obboleetti angafaa kan  yeroo hundaa ture. Deeggarsa abbaa warraashee Faasil Taahseentiin, miseensa maatii kan jalqabaa yunvarsitii gale taate. Bara 2009ttis hosptaalaatti narsii ta'uun hojii itti eegalteetti hojii argatte. ''Inis hawwii yeroo ijoolluummaa ishee ture,'' jetti Kaazeemaan akka kana dhugomfattuuf deeggarsa abbaan warraa obbolleettii ishee taasiiseef galateeffachaa. ''Dubartii Ashiyaatiif erga heerumteen booda barachuun, keessattuu abbaa warraa biyya biraatii dhufeef baayyee rakkisaadha. Garuu inni hanga dhumaatti ishee deegaraa ture. 'Waan barbaadee hojjadhu' jedhaan turees.'' Oggummaan narsummaas amalaafi laphee isheen namaaf qabduu ni ta'a ture. Baayyee namootaaf kunuunsa taasifti turte jetti wayita mala oboolleettii ishee ibsitus. Kana malees yeroo hunda namoota gargaaruuf maallaqa gara biyyaatti ergaa turu himti. Dhukkubsattootaafi maatiis hospitaala keessa hijjatuutti haala garaa garaatiin gargaaraa turte. Sababii kanaanis Areemaan Kutaa Wallaansa dhukkubsattoota cimoo (acute medical unit (AMU))tti baayyee beekamu taate. Akkuma baatii sadiif kutaa sana keessa hojjatteen dhukkubbii dugdaa himachuu eegalte. Maatinis dhiibbaa sochii mana isheetii jedhanii yaadanii ture. ''Gonkumaa dhukkubsattee hinbeektu'' jetti Kaazeemaan. Yoo isheen dadhabbiifi rincicummaan himattu, hunduu baayyee waan hojjattuuf jennee turre. Qufaan boodarra dhufe.'' Bitooteessa bara 2020 wayita waa'ee mallattoowwan weerarichaa wanti  beekamuu wan  muraasni qofa ture. Areemaanis hojiishee ittuma fufte. ''Dabareen dhumaa baayyee rakkisaa ture,'' jechuun yaadatti haala yeroo sana ture. ''Akka gara manaa galtuuf itti himne isheen garuu turu barbaadde. Afuura baafachuuf rakkataa turte.'' Baayyee dadhabaa wayita adeemtu maatiin ambulaansii waaman. Qorannoo taasifameen sodaan ishee adda bahe. ''Isheenis ergaa barreeffammaa naaf ergiteen Covid-19 qabamuu emoojii boossuu waliin naaf ergite. Isheenis hospitaalichatti hafte. Guyyaa muraasaan booda Sombi kiyyaa guteera'' jechuun erguuf yaadatti. Achiin kutaa dhukkubsattoonni ciminaan dhukkubasatan itti wallaanama geeffamte. Kaazeemaan mana haabee fiiguu akka eegalte yaadatti. Jalqabarratti waan itti fooyya'e fakkaate ture. Booda garuu Areemaan baayyee dadhabaa adeemte. ''Bilbila naaf bilbilanii, 'baayyee gaddinaa' naan jedhan- anis maal jechuudha, obboleettiin kee duute jechuu barbaaddee?'' jedhe. ''Isheenis harka abbaa warraa irratti ture.'' Obboleettiin quxisuunis akka oggummaa ishee hordoftuuf yeroo baayyee obboolaan lamaan ni dubbatu turan. Garuu ishee barnoota sadarkaa lammaaf waan hinxumurreefu hin abdattu turte. ''Gonkumaa hindanda'u, cimtu miti  hinjedhiin. Na aman ni dandeessa'' jechaa turte. Ergasiin boodas sammuu koo keessatti eddoo qabate. Obbolleettii ishee dhabuun kan baayyee ishee miidhe ta'ulleen, Kaazeemaan kutaa obboleettiin ishee keessa hojjataa turteetti oggeettii kunuunsa fayyaa ta'uuf cimina argatte. Torban kanas kunoo apaarantishippii eegalte jirtii Koolleejjii Waalsaatti. Kunis narsii mirkanooftuu ta'uu daandii kan banuufiidha. ""Irsaasii dhukkubsattootaafi irreegtuu kiyya argadheera. Akka barrattuu mana barnootaattiin gammachuun butadhee fudhadhe,'' jetti gammachu itti dhagahame yoo ibsitu. Suuraan obbooleettii ishee keenyaa hospitaalichaarratti fannifamee jira. Afuurri ishee ammalleen akka jiruutti yaaddi wayita hirriyyota obboolleettii ishee waliin hojjatuutti. Yaadannoo Areemaatiinis carraa iskolaarshippii dhaabbateera. Kaayyoonisaas nama oggummaa narsii barachu barbaaduun garuu kanfalachuuf hindandeenyeef deeggarsa maallaqaa barbaaduufiidha. Fayyadamaan jalqabaas dhiyootti beeksiifamuuf jira. ''Leegaasiin Areemaa jiraataa ta'ee itti fufuuf'' jetti Kaazeemaan. Hundi keenyaa waa'ee isheetiin ni boonna. ''Namoonni waan tokko fiixaan baafachu hindanda'u jedhanii yaadanis akka isheen kakka'umsa argatanan barbaada, Ni danda'us,'' jetti."	https://www.bbc.com/afaanoromoo/oduu-56481316
politics	D﻿eeggarsi namoomaa Tigraay seenaa jiraa?	M﻿ootummaan Itoophiyaa naannoo Tigraay kan uummatni miiliyoonaan lakkaawwamu deeggarsa atattamaa barbaaduuf deeggarsi seenaa jiraa jedha. W﻿araanni gaaga'aan humnoota TPLF fi mootummaa Giddugaleessaa gidduutti waggaa lama dura eegale jalqaba ji'a kanaatti qaamoleen lameen waliigaltee waraana dhaabu Piriitooriyaatti mallatteesaniin goolabamuuf abdiin horatame. O﻿fii amma naannicha keessatti warra deeggarsa fedhaniif deeggarsi dhiyaachaa jiraa? Gorsaan nageenya biyyaalessaa Ministira Muummee Abiy Ahimad Ambaasaaddar Reedwaan Sadaasa 11 yaada maxxansanii tureen gargaarsi haala amma dura seenee hin turreen galaa jira'' jedhan. Ibsa isaanii kanaan konkolaattootni fe'isaa 35 midhaan feanii kan biroon sadii ammoo qoricha fe'anii Shiree gahuu dubbatan. Deeggarsi kun naannolee harka humnoota mootummaa jiran qofa osoo hin taane kan harka isaanii hin gallellee akka dabalatu himan D﻿hiyeessii deeggarsaa kana wanti danqu hin turre hin jiraatu jedhaniis ture. R﻿eedwaan yaada isaanii kana madda oduu Rooyitarsiif yeroo ibsan kan galaa jira jechuun haasa'an gama mootummaa Itoophiyaan dhiyaatu ta'uufi kan dhaabbilee gargaarsaa yeroo kamittuu eegaluu akka malu himan. S﻿hireen magaalaa naannoo Tigraay mariin nagaa Piritooriya aeegalamuu guyyoota muraasa dura harka mootummaa Federaalaa galteedha. B﻿BC'n magaalaa Shireen alatti bakka biraa gahaa jiraachuu akka nuuf qulqulleessan Redwaaniin gaafatus hanga ammaadeebii hin arganne. M﻿axxansa Reedwaan kan tiwiitaraa bulee mootummaan Itoophiyaa ibsa baaseen ''Tigraay bakka harka Raayyaa Ittisa Biyyaa jiran keessatti deeggarsa dhiyeessuuf tattaaffiin godhamaa jiraa'' jedha. T﻿PLF deeggarsi Tigraay galaa jira yaada jedhu irratti deebii laateen wanti mootummaan jedhu dhugaa miti jedheera. D﻿ubbii himaan TPLF Getaachoo Raddaa hanga Sadaasa 13'tti deeggarsi Tigraay gale akka hin jirre BBC'tti himan. Y﻿aada kan qondaalli TPLF biroon Piroofeesar Kindiyyaa Gebrehiwoot qooddachuu tiwiitara isaanii gubbaatti ''Uummatni keenya atattamatti deeggarsa danqaa hin qabne barbaada...waadaan galame raawwatee arguu feena'' jedhan. R﻿aawwii waliigaltee Piritooriyaa irratti magaalaa guddoo Keeniyaa Naayiroobiitti waliigaltee lammataa mallattaa'e irratti jaarsi araaraa Gamtaa Afrikaa Oliseegoon Obasaanjoo ''deeggarsi kaleessa eegalee galuu qaba ture'' jedhan. '﻿'Atattamatti deeggarsi namoomaa danqaa hin qabne ni eegala'' jechuun gaaffii BBC'n dhiyeesseef deebii kennaniiru. E﻿jensiiwwan gargaarsaa maal jedhan? D﻿eeggarsi namoomaa dhaabbilee gargaarsaa idila addunyaa kan UN yeroo dhumaaf kan Tigraay gale Waxabajjii 22 gama Affaariin isa magaalaa Maqalee seenedha. W﻿axabajjii 23 ammoo xiyyaaraa deegarsi namoomaa Maqalee buufamee ture. Y﻿eros uummatni miiliyoona shan ta'an Tigraay keessatti beelaaf saaxilamuun Sagantaan Nyaataa Addunyaa ibsee ture. E﻿rgasii dhiyeessii deeggarsa namoomaa dhaabbile idila addunyaa ilaalchisee wanti ta'aa ture maali  Dhaabbata Biyyoota Gamtoomaniitti damee dhimma kana ilaalu gaafannee ture. '﻿'Nuti gargaarrtota keenya biroo waliin ta'uun qaamolee dhimmi ilaallatuun deeggarsa itti fufuuf mariitti turre. dhuunfaan Tigraay keessa socho'uu dabalatee'' jechuun dubbii himaan UNOCHA deebiseera. ''D﻿eeggartootni namoomaa hayyamni deemaa jedhu kennamee sa'aatiiwwan 48-72 gidduutti deeggarsa achiin gahuuf qophiidha.'' H﻿ojjetaan dhaabbata gargaarsaa tokko haasaa mootummaan Itoophiyaa naannoo Shireetti deeggarsa hiraa jira jedhu kufaa godheera. '﻿'Deeggarsi kamuu magaalaa Shiree akka hin seenne dhorkameer'' jedhee ture hojjetaan deeggarsaa maqaan hin ibsamne. D﻿eeggarsi namoomaa naannoo Tigraay galuun waggoota lamaan darban waraanni itti gaggeefamaa ture keessatti dhibdee guddaa ture. T﻿a'ullee yeron dhaabbileen gargaarsaa deeggarsa akka galchan hayyamameef tureera. Adoolessaa hanga Amajjii bara 2021 fi Bitootessa hanga Hagayyaa 2022tti ture. J﻿i'ootaaf yeroon deeggarsi xiqqaan yookaan ammoo gonkumaa Tirgraay galaa hin turres tureera. S﻿ababootni ammoo waraanni hulaa deeggarsi itti galutti hammaachuu, daandiin cuccufamuu fi bu'uuraaleen misoomaa manca'uudha. k﻿onkolaattootni gargaarsaa hayyama qaama mootummaa argachuuf harkifannaan tures rakkoo ijoo ture. M﻿ootummaan balaliiwwan qilleensaa deeggarsa fe'anii irratti to'annoon godhu jabaachuufi ulaagaan dhiyeessu dabaluunis mudateera.	https://www.bbc.com/afaanoromoo/articles/cyr58645305o
technology	Google Afaan Oromoo dabalatee afaanota Afrikaa kudhaniin tajaajila kennuu eegale	Jaarmiyaan teeknolojii 'Google' afaanota Afrikaa kudhan  tajaajila afaan tokkorraa biraatti hiikuu 'Google Translate' jedhamutti akka dabale Roobii kaleessaa beeksise. Afaanoti Afrikaa tajaajila kana akka fayyadaman dabalamanis Afaan Oromoo, Afaan Tigree, Tiwii, Baambaaraa, Ewee, Kiriyoo, Lingaalaa, Lugaandaa, Sepedii fi Tsoongaa jedhamanii dha. Bambaaraan, Maalii keessatti namoota afaanicha dubbatan miiliyoona 14 kan qabu yoo tahu, Eween Gaanaa keessatti namoota miiliyoona torba tahaniin dubbatama. Afaan Oromoo Itoophiyaaa fi Kaaba Keeniyaatti namoota afaanicha dubbatan miiliyoona 37 qaba. Afaan Tigree immoo Ertiraafi Naannoo Tigraayitti namoota miiliyoona saddeetiin dubbatama. Afaan Lingaalaa Giddugaleessa Afrikaa- Ripaabilika Dimokiraatawaa Koongoo, Angoolaa, fi Sudaan keessatti namoota miiliyoona 47n dubbatama, Afaan Tiwii ammoo Gaanaa keessatti namoota miiliyoona 11n dubbatama. 'Google Translate' tajaajila af-danuu 'Google' dhaan kalqame yoo tahu barreeffama, sanadoota fi marsariitiiwwan afaan tokkorraa gara kaanitti hiika. Tajaajilichi marsariitii fi appii mobaayilii irratti argama. Abdiisaa Bancaan  ogeessa ICT yooo tahu, bara 2006 dhaabbata 'oroict.com'  jedhamu hundeessee hojiiwwan teeknolojiidhaan walqabatan hedduu hojjechaa ture. 'Google Translation' irratti Afaan Oromootiin tajaajilli akka jalqabuuf hiikaa jechootaa irratti namoota afaanicha hiikan qindeessaa jira. Gareen Abdiisaan qindeessu, 'adeemsa hiikkaa jechaa kanarratti, keewwataafi gaaleewwan gara kuma 280 irra geenyeerra,'' jedha. Yeroo hojiin hiikuun kuni jalqabe hayyoota seer-luga afaanii beekan hirmaachisuuf karoorsanillee  qaamota hojii kanaaf deeggarsa gaafatanirraa ijaa hin arganneef namoota intarneetii fayyadamaniifi fedhii qaban qofa akka hirmaachisan hima. Kanaanis,''hiikkaa hojjetame baayyeensaa namoota fedhii qabaniin malee hayyoota seer-luga afaanichaa beekaniin gatii hin hojjetamneef, hiikkaan kenname sirrii tahuu mirkaneessuutu hojii guddaa fudhate,'' jedha. Hojii hiikkaa kuma 280 tahu hojjetame keessa gara kuma 220 kan tahu 'validate' ykn sirrii tahuu mirkaneessuu irratti kan xiyyeefate tahuu ibsa. Hiikkaa jechootaa, gaaleewwanii, fi keewwataan hojjetame gara kuma 60 ammallee sadarkaa hiikkaa namoonni hirmaatan kennan irra akka jiru Abdiisaan nu dubbata. ''Google waggoota shanan darban keessatti afaanota shan qofa afaan hojii isaatti dabale, ji'oota muraasaan dura afaanota gurguddoo 25 akka dabalu yeroo himu, Afaan Oromoos carraa kana argachuu isaan hawaasa keenya bira gammachuu guddaaatu ture,'' jedha. Dogoggora hiikkaa irratti mul'atu Abdiisaan hiikkaa kanarratti namoota seer-luga afaanii beekan osoo hin taane, kanneen fedhii qabaniifi afaanichi Google'n tajaajila jalqabuuf jechuun gammadanii warreen hirmaataa turaniin waan dalagamaa tureef dogoggora godhatee jedha. ''Furmaata kennuufis garee uumnee wal-dubbisaa hojjechuuf yaallee turre,'' kan jedhu Abdiisaan, ''hayyoonni yunivarsiitiifi kaan illee hojii hiikkaa kanarratti akka hirmaataniif mootummaa dabalatee qamolee gargaraa gaafannullee hamma yoonaa qabatamaan kan nu gargaare hin jiru,'' jedha. Google Afaan Oromoon tajaajila jalqabuun maal buusa jechuun kan gaafanne Abdiisaan,''addunyaa teeknolojiidhaan ganda tokko taha, haala jireenya wal-fakkaataa geggeessa jirtu kana keessatti abbaa jabaatetu dabalama,'' jedha Guddina teeknolojii kanatti dabalamuufis, afaan keenya qabannee deemuu qabna kan jedhu Abdiisaan, ''sababiinsaas afaan keenya qabannee yoo deemne safuu, aadaafi eenyummaa keenya waliin dabalamna, kanaachi garuu Afaan Ingiliizii ykn kaaniin tajaajila kana yoo fayyadamne achumaan eenyummaa keenya dhabuu malla,'' jedha. Google hanga ammaatti afaanota hiiku 133 kan qabu yoo ta'u, barana ammoo afaanota 24 dabalaa jiraachuu ibseera.	https://www.bbc.com/afaanoromoo/oduu-61412485
politics	Addunyaan osoo guddattootaan hogganamte caalaa gaarii taatii laata?	Addunyaan teenya tun osoo shamarraniifi dargaggoo umurii dardaraa (teenagers)n hogganamtee maal fakkaatti laata? Dhabbanni tokkoos dhimma kanaaf deebii argachuuf murteesse. UK’tti dhaabbanni annisaa haroomsamu dhiyeessu, Good Energy jedhamu, Bitooteessa darbe keessa ijoollee umuriin ganna 12 - 17 gidduu ta'an jaha miseensoota boordii gorsituutaa akka ta’aniif muudeera, gaheessoonni akka hin seenne dhorkuun. Boordiin Good Future kunis walga’ii idilee gaggeessu irratti miseensonni boordichaa yaada qaban hogganaa olaanaa fi gaggeessitoota biraatiif dhiyeessuuf carraa kan itti argataniidha.  Akkasumas murteewwan daldalaa irrattis gaaffii ni dhiyeessu. Miseensota boordii kanneen keessaa tokko intala ganna 14, Shaayinaa Shaah, yoo taatu Landan keessa jiraatti. Shaayinaan dhimma kunuunsa naannoo ni jaallatti akkasumas dhaloota eegereefis addunyaa kununsuu barbaaddi. “Ga’eessonni yeroo baayyee dursa dhimma maallaqaa yaadu jedheen yaada. Kanaafuu, filmaatawwan itti fufiinsa qabu yeroo hunda hin filatan,'' jetti. Haata'u malee “dargaggoonni garuu addunyaa miidhaan jijjiirama qilleensa ifatti mul’atu keessatti guddatan.” Ishee fi miseensonni boordichaa shanan hafan wayita ga’eessonni dogoggoraniiru jedhanii yaadaniitti itti himuuf akka hin sodannee Shaayinaan ni himti. Ijoolleen jahan kunneenis kan filataman, erga  guutuu Ingilaand irraa barattoonni 1,000 ol ta’an dorgommii dhabbata gargaarsaa dhimma naannoo irratti hojjatuufi Eco-schools jedhamuun qopha’ee irratti hirmaachuun mo'ataniin booda. Dorgomtoonnis gaaffiilee sadiif deebii dhunfaa isaanii jechoota 500 akka barressan gaafataman. Gaaffileen dorgontoonni ijoollee kunneen gaafatamanis: Dachii keenyaaf kunuunsa akka gootuu maaltu si kakaase? Ogummaa ykn mudannoo attamiin fiddee dhufta? fi DHaabbanni anniisaa haaromfamu dhiyeessu attamiin caalaa hojjachuun akka dachii tana itti eegurratti yaada tokko qabdaa? kan jedhan deebiisu qabu ture. Ijoolleen injifatan kunneen jahanis akka “kan fedhii olaanaa qaban, beekoo fi ajaa'ibsiisotaatti'' ibsaman. Jaak Soolii mucaan ganna 13 fi miseensota bordichaa yoo ta'u, umurii ganna 12tti miseensa ta’un tajaajiluu eegale. Innis carraa kanatti fayyadamuun “eddoowwan bosonaa tokko tokko kunuunsuu,” akka hawwu hima. “Pilaanetiin keenya kun qaaliidha. Yoo hin kunuunsinu ta’e immoo bakka jiraannu kan biraa hin qabnu,” jedha Jaak. Dabaluunis xiyyeeffannoon ijjoollee ykn dargaggootaa kan ga’eessotaa irra calaa waa’ee egereedha jedha. “Ga’eessoonni caalatti waa’ee ammaa irratti xiyyeeffatu, waa’ee hojii isaanii hojjachuu -hogganaankoo gammadee? Hojiitti guddina argadhee? kan jedhu malee wa’ee dhibbaa gochi isaanii gara fulduraatti uumu irratti hin xiyyeeffatan,” jedha. “Ijoolleen dhibbaa fi waan isaan dhiphisu hedduu hin qaban. Kanaafu wa’ee egeree irratti xiyyeeffachuuf bilisadha,” caalaa jedha. Miseensonni boordii kun hojii isaanii kanaaf miindaa agatan hin qaban, ta’us garuu walga’ii Good Energy wagga waggaatti qopha’uu irratti yoo hirmaatan baasiin isaanii hundi ni kaffalamaaf. Torban lama dura ammoo yeroo Ya'ii Jijjiirama Qilleensaa Daraggootaa UN, Gilaasgoootti qophaa’ee irratti hirmaatan dhabbatichi baasii isaanii kaffaleera. Green Energy akka jedhutti, hanga ammaatti, boordiin gorsitootaa kun tarsiimoo daneessaafi hunda hammataa gulaaluu irratti isaan gargaaraniiru, ''jjennoo dhabbata kenyaa fi akkamiin akka of dhiyeessinu irratti yaadni isaan kennan marsaritii haraa dhiyeenya gadhisuuf jirru irratti ga’ee guddaa qaba.” Hogganaan olaanaa dhaabbatichaa Naayjel Pookligitan, “Dhimma jijjiirama qilleensa dhaloota durii calaa kan isaan miidhuu irratti gartuu ijoollee adda addaaf sagalee kennuu barbaadne. Ilaalchaa fi yaadaa haaraa nuti hoggantoota olaanoo muxannoo qaban irraa hin arganne nuuf kennu,” jedha. Shaaniyaa fi Jaak dhaloota Gen Z jedhamuun beekaman – kan dargaggootaa fi ijoollee bara 1990’n fi 2010’n jiddutti dhalatan of keessatti qabatu kessa jiru. Dhaalootni kun lakkoofsa uummataa adduunyaa keessaa %32 ykn namoota biiliyoona 2.5 haguuga. Kunuunsi naannoo yaaddoo dhaloota Gen Ztiif  dhimma isa guddaa akka ta'e qorannoon gartuu Doloitte jedhamuun gaggeeffame ni ibsa. Faandiin Bineensota Bosonaa Addunyaa akka jedhutti, addunyaa irratti nyaata nyaatamu danda’u keessa harki tokko sadii ni gatama yeroo jedhamutti, dhimmi nyaata hedduu qisaaseessuus yaaddoo miseensota dhaloota Gen Z hedduudha, tarii garuu kan dhaloota hundumaa ta’u qaba. Miseensi boordichaa isheen biroon, Mahnoor Kaamraan, shamarreen ganna 17,  boordiin kun “immaammata daldalaa, immaammata kunuunsa naannoo fi namuusaa,” dhaabbatichaa irratti falmii akka gaggeessan himti. “Nuuf dhimmichi wa’ee bu’aa fi galii yeroo gabaabaa miti,” jetti. “Mariichi nu dargaggootaaf, waa’ee eegeree keenyaati. Eenyuttu lubbuun jiraata, eenyuttu rakkata kan jedhudha. Bu’aa kamiyyuu dura haala kam keessatti iyyuu nuti pilaaneeta keenyaa dursa kennina jedheen yaada.”	https://www.bbc.com/afaanoromoo/oduu-59249357
technology	Teekinoloojiin Jimmatti kalaqame Afrikaarraa badhaasa idila addunyaa mo'ate	Meeshaan 'Oomishtuu Jooy' bara 2013 barattootaa fi barsiisota yuunvarsiitii Jimmaan hojjetame dhiheenya kana ammoo dorgommii kaampaanota jalqqabbii irra jiran Afrikaa 23 waliin dorgoman keessaa tokkoffaa bahuun badhaasa doolaara 25,000 mo'ate. Oomishtuu Jooy meeshaa xiqqoo fi salphaa albuuda biyyee keessaa qorachuun oomisha ykn biqiltuu akkamii yoo dhaaban bu'a qabeessa taha kan jedhu adda baasuuf kan gargaarudha. Meeshaan (AgTech & Inclusive Insurance Challenge Omishtu-Joy) kun akkuma samudni biyyee itti kennameen qabiyyee albuudaa, tempireechera fi jiidhinsa isaa adda baasuun bu'aa isaa karaa moobaayila ismaartifoonii [smartphone] erga. Bara 2013 barattootni pirojektii eebbaaf jecha jalqaba yaad-rimee isaa dhiyeessinaan barsiisonni deeggaranii fooyyessuun akka kalaqamu gochuun hojjetamee sadarkaa kanaaf dhaqqabuu barsiisaan saayinsii kompiiteraa yuunvarsiitii Jimmaa Jaarmiyaa Baayisaa BBCtti hime. Dorgommii Baankiin Adunyaa Keeniyaa magaalaa Naayiroobiitti kaampaanota teekinolojii jalqabbii irra jiran [Africa Startup] tahaniif qopheesse irratti Oomishtuu Jooy dorgomtoota 23 keessaa kanneen filataman shan keessa galuun akka dhiyaate Jaarmiyaan hime. Oomishtuu Jooy albuuda biyyee qoratee yeroo gabaabaa keessatti adda baasuun gosa biqiltuu akkamii dhaabuuf akka tahu murteessuuf gargaara. Akka Itoophiyaattis tahe naannoo Oromiyaatti gidduugalli qorannoo biyyee bakkeewwan muraasatti qofa kan argamu yoo tahu, saamuda fudhatee qoratee xumuruufis yeroo dheeraa fudhata. Meeshaaleen fayyadamus baay'ee gurguddaa fi qaalii akka tahan himama. Bakkaa bakkatti kan baatamanii socho'an waan hin taaneef yeroo gabaabaatti qorannoo gaggeessuunis hin danda'amu. Rakkoo kana furuun akkaataa albuuda biyyee sana keessa jiruun sanyii irra facaasuun ammoo oomishtummaan akka dabalu taasisa. Meeshaan Oomishtuu Jooy biyyee lafa tokkoo fuudhee qorachuun yeroo gabaabduu keessatti asiidii biyyoo sana keessa jiru, albuuda fi jiidhinsa isaa adda baasuuf oola. Meeshaan kun moobayila waliin kan wal qabatu yoo tahu bu'aa qorannichaa akka xumureen gara moobaayilaatti erga. Meeshichi seenserii of irraa qaba. Biyyoo yeroo fudhatus karaa seenseroota isaa kanaan tahuu hima Jaarmiyaa Baayisaa. Hubbannoo nam-tolchee [Artificial Inteligence] waan fayyadamuuf teeknoloojii ammayyaa keessa tokko isa taasisa. Yuunvarsiitiin Jimmaas barattootni isaa hubannaa kanaa akka argataniif jecha kaarikulamii barnoota isaa keessa galchuun barsiisaa akka jiru hima Jaarmiyaan. Oomishtuu Jooy ammoo meeshaa xiqqaa waan taateef namni tokko baatee bakka barbaade fudhatee deemuun qorannoo biyyee gaggeessuu ni danda'ama jedha Jaarmiyaan. Haa tahu malee sooftiweerii moobaayilaa waliin waan hojjetuuf namni Oomishtuu Jooy fayyadamu bilbila smartphone qabaachu qaba. Meeshaa kana irra meeshaalen xixiqqaan qara qaban jiru kan jedhu Jaarmiyaan isaan biyyee sana irraa samuda fudhachuun qabiyyee isaa adda baasu jedhe. Samuda sanas yerooma sana adda baasuun bu'aa isaa agarsiisa. AI [hubannoo Nam-tolchee] waan fayyadamuuf yeruma sanatti bu'aa isaa deebisee agarsiisa. Meeshaa kana baay'isanii oomishuun qonnaan bultoota hedduu bira dhaqqabsiisuuf akka hojjechaa jiran kan hime Jaarmiyaan kompiteroota hojichaaf gargaaran biyya alaa irraa galchuutu rakkoodha jedhe.  Meeshaaleen hojichaaf oolan biyya alaatti salphaatti argamu.  Kan argachuuf rakkoo tahu gara biyya keessaa galchuuf yeroo baay'ee sharafa waan barbaadaniifi qaraxaaan gatiin isaanii waan galuuf.'' ''Oomishtuu Jooy oomisha qonnaa akkaan guddisuuf gargaara. Qonnaan bulaan tokko lafa isaarra oomisha akkamii yoo facaase bu'aa argachuu danda'a? biqiltuu akkamiitu bakkichatti tola kan jedhu waan adda baasuuf oomishtummaa guddisuuf gahee guddaa qaba. ''Jimmatti jijjiiramni akkamii akka argame adda baasnee bu'aa qabeessumaa isaa argineerra,'' jedhe. Meeshaa kana baay'isanii oomishuun qonnaan bulaaf salphaatti dhiyeessuuf akka yaalamaa jiru kan himu Jaarmiyaan namoota dubbisuu hin dandeenyeefis akka hojjechuu danda'utti sagaleedhaan akka hojjetanii qopheessaa jiran himan. ''Qonnaan bulaan moobaayila ismaartifoonii qabaannaan sagaleedhaan ajajee bu'aa isaas akka dhagahu gochaa jirra. Afaan Ingiliffaan qofa osoo hin taane Afaan Oromoo, Amaariffa, Somaalee fi Tigiriffaan waliigala afaanota shaniin hojjechaa jira. Afaanota naannoo Kibbaa keessas gara afaanota lamaa itti dabalaa jirra.'' Sagantaa badhaasaa dargaggoota kalaqaa fi teekinoloojii keessatti shoora ol aanaa bahaa jiran jajjabeessuuf kan qophaa'u 'Africa Start Up Award' Baankii Adunyaan deeggarama. Dargaggoota teekinoloojii adda addaa irratti hojjechuun jalqabbii irra jiranii fi bu'aa buusan wal dorgomsiisuun badhaasa. Akka meeshaaleen kunneen baay'achuun gabaaf dhiyaataniif leenjii yeroo gabaabas namoota kaampaanicha hundeessaniif ni kennama. Dorgommiin bara kanaa Keeniyaatti kan qophaa'e yoo tahu biyyoota 23 irraa irratti hirmaachuu kan hime Jaarmiyaan dorgommicha irratti hojiileen kalaqaa shan jalqaba adda baafamuun dhiyaatan. ''Kaampaanota shan adda baafaman keessaa Oomishtuu Jooy sadarkaa shanaffaa irra taa'uun ture kan dhiyaate. Garuu tokkoffaa tahee filatamuun badhaasa arganne,'' jedhe Jaarmiyaa Baayisaa. Dorgommicha irratti meeshaa sana qabatanii ibsa kennuun akka ture himuun erga ibsa kennanii dorgomanii sadarkaa tokkoffaan xumuruun badhaasa doolaara kuma 25 tahu injifachuu hime. Dabalataan bara 2013 akka biyyatti dorgommii gaggeeffameenis badhaasa argachuu kan himu Jaarmiyaan akka yuunvarsiitii Jimmaattis pirojektii mo'ataa jedhamuun filatamuu hime. Meeshaan kun akka qonnaan bultoota bira gahuuf hojjetamaa akka jiru hima. Qonnaan bultootni meeshaa kana argachuun salphumatti biyyee ooyiruu isaanii baruun yoo irratti oomishan oomishtummaan isaanii haalaan akka guddatu amana Jaarmiyaan. Yuunvarsiitiin Jimmaa Yuunvarsiitota Itoophiyaa keessatti argaman buleeyyii keessaa qorannoo fi qo'annoo adda addaa gaggeessuun beekama.	https://www.bbc.com/afaanoromoo/articles/ck57592pp7do
entertainment	Dhoksaa laphee reebuu Goorillaa qorattoonni ifa godhan	Goorillaan kormaa tokko haguma guddina isaa caalaatti harka lamaan laphee isaa rukutuu akka danda'u, kunis firootas ta'e diinota isaatti hagam cimaa akka ta’e agarsiisuuf ta'uu saayintistoonni mirkaneessaniiru. Akkuma shakkamaa ture, sagaleen dibbee fakkaatu yoo laphee isaa rukutu dhagaahamu guddinaa fi jabina mul’isuuf kan godhamu ta’uu qorannoon haaraa mul’iseera. Rukkuttaa laphee kanaa goorillaan dhalaa, kormaa hormaataaf ta’u filachuuf kan fayyadaman yoo ta’u, goorillaan kormaa ammoo lolaaf ittiin akeekkachiifamu. Qoraattonnii akka jedhanitti kun bosona tirooppikaali goorillootni kun jiraatan keessatti mala haasaa ykn tooftaa wal qunnamtii ciimadha. Sagaleen rukkuttaa laphee, kan goorilloota kormaa ga’eessa ta’anii fi sababa rifeensa dugda gubbaa qabaniin 'silverback' jedhamuun beekamanii hanga fageenya kiiloomeetira tokkotti dhaga’amuu danda’a. “Yeroo dheeraaf jabina isaanii agarsiisuuf kan godhanidha jennee yaadna turre, kanammoo kan agarsiisan gara kormaa fi dhalaattisidha,” jedha Jarmanii, Leyipziig, Max Planck Institute for Evolutionary Anthropology irraa Eedwaard Raayit. “Warra kormaatti kana kan agarsiisan ‘ilaali, ani guddaa fi cimaadha, ana hin qoccoliin’ jechuufidha, warra dhalaatiin ammo ‘ilaali, ani ciimaa fi guddaadha, tarii hormaataaf na filachuu qabda’ jechuufi.” “Yeroo jalqabaaf sirritti mirkaneessinee, eyyee, rukuttaa laphee kana guddina ofii agarsiisuuf ni fayyadamu jechuu dandeenya.” Hawaasa goorillaa keessatti, yeroo hedduu gartuleen kormaa tokkoo fi dhalaa hedduu of keessaa qabu waliin jiraatu. Warrii dhalaa gartuu tokkorra gara biraatti geggeeddaramuu danda’u, utuu warri kormaa qalbii isaanii hawwachuuf yaalanii. Goorilloota kormaaf guddinni waan barbaachisaadha, qaama guddaa qabaachuun aangoo qaban, dandeetti lolaa fi hormaataaf milkaa’oo akka ta’an agarsiisuu danda’a. Umurii xiqqaa irraa eegalanii goorillooti kormaa laphee isaanii rukutuu shaakalu. Qorannoon barruu Scientific Reports irratti bahe akka jedhutti goorillaan tokko yoo guddaa ta’e yeroo laphee isaa rukutu sagaalee caalatti furdaa ta’e dhageessisa. Sagaleen inni baasu guddina qaamaa isaa waliin kallattiin hariiroo qaba. Kana jechuun warri xixiqqaa sobaan sagalee furdaa baasanii goyyoomsuu hin danda'an. Sagaleen isaanii kun guddina ujummoo sagalee kan qoonqoo isaanii keessa jiruun walqabata jedhu qorattoonni. Dabalataan ammo, goorillooti adda addaa si’a meeqaa fi akkamiin akka laphee isaani rukutan irratti adda addummaan akka jiru barameera. Kun ammo fagootti gorilla isa kamtu sagalee dhageessisaa jira isa jedhu adda baasuuf fayyadaa laata yaada jedhu uumeera. Qorattoonni bu’aa kanarra kan ga’an bal’ina qaama goorilloota kormaa suuraa irraa safaruuni. Sagalee goorilloota Paarkii biyyaalessaa Volkaanos, Ruwaandaa jiran irraa waraabame fayyadamuunis, rukuttaan laphee kun hangam akka ture, si’a meeqa akka ta’ee fi hagam akka furdatu ilaalaniiru. Bara 2018tti gosti goorillaa kun gara 600tti xiqqaate kan ture yoo ta’u, hojii kunuunsa hedduu booda yeroo ammaatti addunyaa irratti lakkoofsan 1000 ol ga’aniiru. Goorillooti kun nannnoolee eegamoo Rippaaplika Dimokraatawaa Koongoo, Ruwandaa fi Yugaandaa keessatti argamu.	https://www.bbc.com/afaanoromoo/oduu-56682585
politics	Sudaan loltoonni Raashiyaa 'qacaramanii lolan' biyyashee keessa jiraachuu haalte	"Sudaan gareen loltoota Raashiyaa- Wagner Group jedhamuun beekaman maallaqaan qacaramanii lolan biyyashee keessa socho'aa jiru himannaa jedhu haalte. Sudaan ejjennooshee kan ibsite, erga Biritish, Ameerikaa fi Norway miseensonni garee kanaa Sudaan keessa maadheffachuun, miidiyaa hawaasarratti odeessa sobaa facaasuu akkasumas seeraan ala albuuda baasuu isaaniirratti irratti ibsa baasaniiti. Ministeerri Dhimma Alaa Sudaan ,''mootummaan Sudaan gabaasa biyyoonni sadeen kunneen baasan ni morma,'' jechuun ibse. Qondaaltonni Sudaan dippiloomaatonni biyyoota Lixaa Sudaan tuttuqanii dhimma waraana Raashiyaa fi Yuukireen keessa galchuuf jechuun himatan. Bulchaa Itti aanaan Sudaan Jeneraal Mohamed Hamdan ""Hemeti"" Dagalo dhiyeenya kana Moskoo daawwatanii turan. Loltoonni dhuunfaa Raashiyaa garee Wagner jedhamurraa ta'an Rippaabilika Afrikaa Giddugaleessaatti dhiittaa mirga namoomaa raawwachuun himatamu. Gareen kun Maalii keessas bobba'ee jira jedhu biyyoonni lixaa. Gareen Wagner kun biyyoota hedduu, keessattuu kanneen humna hin qabne, keessa lo'ee seenuun dantaasaa bakkaan ga'ata jedhamuun kan komatamu yoo ta'u, loltoota dhuunfaa Pireezidant Vilaadmiir Putiinis jedhama. Gareen kun hidhattoota kumaan lakkaa'aman Liibyaa keessaa qaba, ergamtoonni isaa Jeneraala mootummaa Liibyaa deeggarsa UN qabuun mormu, Kaliifaa Haftaar, tumsu. Humni waraanaa Sudaan bara bulchiinsa Pireezidant Omar al-Bashir Raashiyaa waliin hariiroo cimaa qaba ture. Erga bulchaan kun bara 2019 mormii uummataan aangoorraa buufamee garuu hagas mara miti. Al-Bashir bara 2017 keessa wayita Hoteela Black Sea jedhamu kan magaalaa Sochi keessatti argamutti Pireezidant Vilaadmiir Putiin arganii turanitti ''Moskoo aggaamii hamaa US irraa eeguuf'' tattaaffii guddaa akka barbaachisu akeekanii turan."	https://www.bbc.com/afaanoromoo/oduu-60844481
health	Sirni owwaalcha lammii Itoophiyaa yeroo jalqabaaf koronaavaayirasiin du'anii mootummaan raawwatame	Sirna awwaalcha dubartii umrii 60 guyyaa kaleessaa sababa koronaavaayirasiitiin lubbuun isaanii dabarte mootummaan raawwatamu maatiin BBC'tti himan. Itoophiyaatti hanga yoonaa namoonni lama koronaavaayirasiin qabamanii kan du'an yoo ta'u tokko dubartii umuriin ganna 60 kaan immoo dhiira umurii ganna 56ti. Kana dura garuu lammiileen lama biyya Xaaliyaaniitti dhukkuba kanaan qabamanii du'uu isaanii gabaafnee turre. Maanguddoon guyyaa kaleessaa boqotan kun intala isaanii bira biyya Faransaay turanii kan dhufan yoo ta'u mallattoo dhibee koronaavaayirasii mul'isnaan addatti hordofamaa turan. Maatiin maanguddoo kanaa akka BBC'tti himanitti maanguddoon kuni erga boqotanii maatiin bakka awwaalchaa akka qopheessan itti himamee ture. Maatiiniis, bataskaana Gabri'eelii Misraaq Tsahaay jedhamuufi magaalaa Finfinnee argamutti bakka awwaalchaa qopheessaniis awwaalchi isaanii garuu bakka sanatti hin raawwatamne jedhan. Guyyaa kaleessaa hanga halkan sa'aatii 6'tti bakka awwaalchaa qopheesinee eegaa ture kan jedhan miseensi maatii kun ganama yeroo bilbilanii gaafatan owwaalchi bakka biraatti akka raawwatame itti himameera. Owwaalchi lammii Itoophiyaa yeroo jalqabaaf koronaavaayirasiin qabamanii bakka biraatti qaama mootummaan akka raawwatame nutti himameera jedhan. Sirna awwaalchaa kanarratti miseensi maatii akka hin argamnee fi bakki awwaalchaa kan jijjiirames of eeggannooma dhibeen kuni akka hin dabarref ta'uu akka hin oolles maatiin tilmaamaniiru. Manni Kiristaanaa Ortodoksii Tawaahidoo Itoophiyaa hordoftoonni amantichaa manumaa akka kadhatan torban darbe murteessiteetti. Itoophiyaatti hanga ammaa lakkoofsi namoota dhukkuba koronaavaayiarsiin qabamanii 44 gaheera. Guyyaa kaleessaas yeroo jalqabaaf namoonni lama dhukkuba kanaan qabamaniifi itti hammaatee ture akka lubbuun isaanii darbe Ministeerri Fayyaa beeksiseera. Du'a lammiilee Itoophiyaa kanaan MM Abiy Ahimadiifi Ministeerri Fayyaa biyyattii Dr Liyaa Taaddasaa gadduu isaanii ibsuun ummanni of eeggannoo akka cimsu gaafataniiru. Itoophiyaan tatamsa'ina dhukkuba koronaavaayirasii ittisuuf daangaa cufun alatti murteewwan ijoo kaan dabarsiteetti. Haa ta'u malee, namoonni ergaa walirraa fagaadhaa jedhuufi Dhaabbata Fayyaa Addunyaan darbe hojiirra oolchaa hin jiran jechuun MM Abiy dabalatee qondaaltonni mootummaa kaan komii isaanii ibsaa turan.	https://www.bbc.com/afaanoromoo/oduu-52190492
sports	Edii Inketiyaa waggaa shaniif Arsenaal turuuf waliigale	"Tappahataa Arsenaal kan ta’e Edii Inketiyaan Arsenaal wajjin turuuf walii galtee haaraa waggaa shanii mallatteessuf waliigale jedhame. Tapahataan sarara duraa umuriin isaa ganna 23 ta'e kun waliigalteen isaa dhuma ji’a kanaa raawwata. Ediin erga bara 2017 tii tapha 92 irratti hirmaatee galchiiwwan 23 lakkoofsiseera. ""Eddin nu waliin turuuf walii galuu isaatti baay’en gammada,” jedhe leenjisaan Arsenaal Maayikil Arteettan. ""Inni eenyummaa kilaba keenyaa bakka bu’a. ""Nu wajjin itti fufuudhaf waliigaltee isaa dheeressuuf murteessuu isaatti gammanneerra, amma cimnee hojjannee dandeettii isa keessa jiru guddisuun itti fayyadamuu qabna,” jedha Arteettan. Ediin Inkeetiyaa, kanaan dura lakkoofsa 30 uffachaa kan ture yoo a’u bara taphaa itti aanutti ammoo lakkoofsa 14 uffata jedhamee eegama. Daragaggoota Inglaand waggaa 21 gadii keessatti tapaha 17 irratti hirmaatee galchii 16 galchuun galchii olaanaa nama galcheedha. Tapha Shaampiyoonaa Awurooppaa Umurii 21 Gadii kan bara 2021 irrattis dursaa garee ta’ee hirmaatee ture. Daayireektarri dhimma teknikaa Arsenaal Edu ammoo, “Hundeen garee kanaa taphattoota dargaggoo dandeettii qaban irratti hundaa’a, keessumattuu warra Akadamii keenya keessa bahan” jechuun ibse. ""Edii kilaba biraatu gadi lakkise, inni garuu yeroo hundumaa duree ta’uudhaf dandeetti fi fedhii akka qabu agarsiisaa ture. ""Walii galtee haaraa mallatteesun isaa ammoo tapha bara dhufuutif garee cimaa ijaarree akka qophoofnuf nu gargaara,” jedha daayireektarri kun."	https://www.bbc.com/afaanoromoo/articles/c6p3xpd66kyo
health	Fayyaa dubartootaa: Ujummoo dubartoonni dhaabatanii akka fincaa'an gargaaru	Dubartiin lammii Keeniyaa mana fincaanii uummataa fayyadamuun dubartoota infeekshinii saaxilamaniif fala falte. Injiirii Mutaakaan jedhamti meeshaa ujummoo fakkaatu kan dubartoonni dhaabatanii akka fincaa'an isaan gargaarudhan kan isheen gabaaf dhiyeessite. Ujummoon kun dubartoonni mana fincaanii uummataa fayyadamanii dhukkubni akka isaan hin qabne gargaara. Injiiriin dhukkuba infeekshinii ujummoo fincaaniin irra deddeebiin erga rakkattee boodadha meeshalee kana biyya alaatii fichisiisuu kan jalqabde. Meeshaa kana erga fayyadamuu jalqabdeen booda dhibeen infeekshinii ishee qabataa ture akka ishee dhiise dubbatti. Kanaanis mala ishee gargaaare dubartoota kaanitti gurguruu akka feete dubbatti. Ogeessoti fayyaa illee malli kun infeekshiniif saaxilamuu akka hir'isu waliigalu. Dr Kiriis Obwaak ''Dubartoonni fincaan fincaa'uuf gadi hin teenye jechuun, teessoowwan mana fincaaniitti hin bu'anii jechuu dha. Kunimmoo carraa infeekshiniif isaan saaxilu ni hir'isa. Haa tahu malee ujummoo kana fayyadamuun gocha aadaa waliin walitti bu'uu dha jechuun dhiiroti Keeniyaa mormaa jiru. Namni Saayiman Baaraaz, ''Kuni aadaa keenya waliin hin deemu sababiinsaa nuti dubartoonni dhaabbatanii akka hin fincoofne beekna,'' jedheera. Meeshichi birrii 60'n akan gurguramu yoo tahu hanga yoonaa Injiriin 400 gurgurteetti.	https://www.bbc.com/afaanoromoo/oduu-51382215
politics	Poolisiin M/Janaraal Tsaadiqaan dabalate qondaaltoota waraanaa 40 ol irratti ajaja hidhaa baase	Komishiniin poolisii Federaalaa Itoophiyaa biyya ganuu fi Naannoo Tigraay keessatti miseensoonni poolisii fi raayyaa ittisaa akka ugguraman taasisaniiru jechuun kan shakkee qondaaltoota waraanaa durii olaanoo 40 irratti ajaja hidhaa baasuu beeksiise. Poolisiin ibsa Jimaata galgala baaseen akka jedheetti, ajajni hidhaa kunis qondaaltoota waraanaa duraanii humna qilleensaa Itoophiyaa, hoggantoota raayyaa ittisaa fi poolisii 40 ol ta'an irratti ajaja hidhaa baase. Dhimmi itti shakkamanis biyya ganuu fi yakka waraana irratti raawwatameen barbaadamu jedheera ibsichi. Qondaaltoota olaanoo ajajni irrratti bahe keessaa shuumii Itaamaajoor waliigalaa humnoota waraanaa Itoophiyaa duraanii kan turan Meejar Janaraal Tsaadiqaan Gabratansaay keessatti akka argaman Komishiniin Poolisii Federaalaa beeksise. Akkasumas Koloneel Barihee Walda Mikaa'eelfi Komishinar Yihidagoo Siyyuum dabalatee kaan biroonis ''uggura miseensoota poolisii federeaalaafi waraana ittisaa naannoo Tigiraayiitti Sadaasa 3, 2020 raawwatame akka hoggananii fi akka qindeessan qorannoo bira gahamu'' poolisiin federaalaa ibse. Shakkamtoonni kunneenis gareen isaanii kan waraanaa keessaa haaluun bahaniifi kanneen soramaan gaggeeffaman ta'u ibsichi himeera. Qaamoolee shakkamman kanneeniifi shakkamtoota biraa to'achuufis komaandoofi gareen qorannoo yakkaa gara Magaalaa Maqaleetti ergamuun akka adamsu taasisuun bu'aa isaa ifa akka taasisuu ibse. Poolisiin federaalaa amma duras Sadaasa 18, 2020 irratti jeeneraaloota, qondaaltoota waraanaa olaanoofi aanga'oota gadii 76 irratti ''TPLF waliin wal ta'uun biyya yakka biyya ganuu raawwataniiru'' jechuun ajaja hidhaa irratti baasuunsaa ni yaadatama. Kana malees, waldhabee umameen walqabatees akkasumas aanga'oota TPLF shakkaman irratti poolisiin ajaja hidhaa baasuunsaa ni yadatama. Hanga ammaattis qondaaltoota waraanaa fi poolisii to'annaa jala olfamaniin alattis, aanga'oota TPLF keessaa af-yaa'iin Mana maree duraanii Aaddee Keeriyaa Ibraahim fi Ittaanaa Pirezidaantii duraanii Naannoo Tigraay Dr Addisaalam Baaleemaa ni argamu. Miseensoonni qondaaloota waraanaafi poolisii to'atamanis dhimmisaanii mana murtiitti ilaalamaa jiraachuun kan himame yoo ta'u, Dr Addisaalam Baaleem yeroo jalqabaatiif Kamisa darbe mana murtiitti dhiyaataniiru. Maddiisaa maal ture? Waldhabdeen Motummaa faderaalaa fi TPLF jidduu yeroo dheeraaf ture erga naannoon Tigraay qofaatti filannoo gaggeeffatee kaasee cimaa dhufuun qaamooleen lamaanu seera qabeessummaa wal dhabisiisaa turan. Sadaasa 3, 2020 ammoo humnootiin TPLF buufata waraana federaalaa naannoo Tigraay keessaa irratti haleelllaa raawwachuu hordoofee ammoo MM Abiy Ahimed tarkaanfiin waraanaa akka fudhatamu ajaja dabarsan. Halaallee Izzii Kaabaa irratti raawwatameen wal qabatees miseensoonni raayyaa ittisaa federaalaa hedduun ukkaamfamuun rakkina adda addaatiif saaxiamusaanii miseensoonni waraanaa harka humnootii TPLF baraaraman BBCtti himaniiru. mootummaan federaalaa amma irra caalaa naannoo Tigiraay magaalaa Maqalee dabalatee to'annoo isaa jala oolchee akka jiru ibseera. Waraanni kun naannoo Tigiraay keessatti erga jalqabeen as naannichatti namootni dhibbaan lakkaa'aman du'uun kumaatamni biyya keessaa fi alatti qe'ee isaanii irraa baqataniiru. Namootni 40,000 ol tahan Sudaanitti baqachuu dhaabbileen deeggarsa namoomaa kennan himaniiru. Mootummaan isaan dabalatee kannen qe'ee irraa buqqa'an deebiseen dhaaba jechuun himaa ture. Waraanni mootummaa federaalaa fi humnoota TPLF gidduuti gaggeeffamaa ture magaalaan Maqalee qabamuun akka xumurame himamus humnootni TPLF ammayyuu akka waraanicha hin xumurre Dr Dabretsiyoon G/Mikaa'el himaa turan.	https://www.bbc.com/afaanoromoo/oduu-55278133
health	Koronaavaayiras: Taateewwaniifi tarkaanfiiwwan fudhatamaa jiran beekuu qabdan shan	Waa’ee koronaavaayirasii wantoota beekuu qabdan shan. 1. Uggurri kaafamee booda bakkawwan hojii waan fakkaachuu malu Dhuma torbee kanaarratti MM UK akkaataa biyyattiin uggura keessaa ittiin  baatu ifa gochuuf jiru.  Isa dura BBC’n seeronni bakka hojii maal akka fakkaatan ilaaleera. Isaan keessaas, bakka tokkotti walitti qabamuun mariyachuu dhiisuu, kochoon hojjetoota ramaduun lakkoofsa hojjattoota hir’isuufi manaa hojjachuu itti fufisisuudha. Meetira lama walirraa fageenya eeggachuu kan jedhu garuu maamiltootaafi  waaheloota hojiif qabatamaan hojiitti hiikuuf yeroo hundaa kan danda'amu ta'uu dhiisuu mala. 2. Akeekkachiisa geejjiba ummataarratti Geejjibni ummataa deebi'ee hojii jalqabuuf of eeggannoo addaa feesisa. Fakkeenyaaf, waldaaleen geejjiba baaburaa MM Booris Joonsaniif xalayaa barreessaniiru. Isaanis dabalamuu tajaajila baaburaarratti “yaaddoo guddaa” qaban ibsaniiru. Xalayichis hojjattootaafi imaltoota balaadhaaf saaxiluun “gonkumaa fudhatama hin qabu,” jedha. 3. Addunyaan ‘walitti dhufuu qabdi’ MM Booris Joonsan carraaqqii talaallii koronaavaayirasii addunyaan taasistuuf maallaqa doolara biiliyoona 8.3 sasaabuuf karoorfameef gaggeessitoota mallattoo isaaniin mirkaneessan keessaa isaan tokko. Sochiin maallaqa sasaabuun Biraaselsiin durfamu kun erga biyyoota akka Faransaay, Ispeeniifi Xaaliyaan lammiileesaanii hedduu sababa COVID-19 dhaban hir’ataa dhufeen booda kan yaadameedha. 4. Digirii Onlaayiniitiif kaffaltii guutuu Barattoonni UK birraa keessa barnootasaanii kan jalqaban yoo ta’e kaffaltiin isaanii hin hir’atuuf. Seektarri kun sababa barattoonni biyyoota biroo hin jirreef rakkoon bajataa isa mudateera waan ta’eef yunivarsiitileen rakkoo kana furuuf lammiilee biyyattii akka galmaa'an ni jajjabeessa. 5. Yaalii qoricha wallaansaa haaraa Yeroo ammaatti wallaansi muraasni dhibee koronaavaayirasii milkaa'aa doktaroonni siistema dandeettii dhukkuba ofirraa ittisuu dhukkubsatootaa irratti hundaa'uun hojjechuutti jiran jiru. Haa ta'u malee, qorichi haaraan saayintistoota UKtiin yaalamaa jira. Qorichi kun Hospitaala Yunvarsiitii Saawoozhampiteenitti gaggeeffamaa kan jiru yoo ta'u, bu'aan jalqabaa qorannoo kanaa dhuma Waxabajjii barama.	https://www.bbc.com/afaanoromoo/oduu-52530062
health	Koronaavaayirasii: Hospitaala Yuunivarsitii Gondaritti hakimoonni 20 ol Covid-19n qabaman	Hospitaala Rifaraalaa fi Kolleejjii Saayinsii Fayyaa Yuunivarsitii Gondaritti hakimoonni lamaa fi leenjitoonni shaakalarra jiran (intern) 20 Covid-19n qabaman. Akka ragaa BBCn maddeen yuunivarsitichaa irraa argateetti hanga Kibxata darbeetti leenjitoonni 17, Roobii afuurii fi Kamisa ammoo tokko qabamuun walumaagalatti hakimoonni 22 vaayirasichaan qabamamaniiru. Isaan keessaa torba dubartoota. Kanaan walqabatees hakimoonni leenjitootaa lama hojii akka hin gallee itti himamuu fi Kamisa irraa kaasee hojii akka hin gallee BBCn odeeffateera. Hakimoonni dhukkubichaan qabamuun itti himamee fi BBCn dubbisees sababii itti vaayirasichaaf saaxilamu danda'an yoo dubbatan, dhukkubsattoonni gara hospitaalichaa dhufan jalqaba kan wal argan isaan waliin ta'u himanii, isaaniin erga ilaalamanii booda gara qorannoowwan biraatti kan ergaman ta'u ibsu. Kanarraa ka'uunis amantaa adeemsa hojii kanatu vaayirasichaaf nu saaxiluunsaa hin oolle jedhu akka qaban himu. Kana malees, wayita hojiisaanii raawwataniitti meeshaalee of-eeggannoo dhuunfaa gahaa qabaachuu dhabuunis saaxilamummaa isaanii akka ol kaase himu. ''Maaskiin sarjikaalii fi alkooliin nuuf kennameera. Guyyoota 15n maaskiin 10 nuuf kennama.  Maaskii tokko jidduugalaan sa'aatii 24 oliif itti fayyadamna,'' jechuun meeshaalee ittisaa gahaan hakiimoota leenjitootaaf akka hin dhiyaanneef isaan keessaa maqaan akka eeramu kan hin barbaannee tokko BBC'tti himeera. Hakimoota dubartootaa vaayirasichaan qabaman torba keessaa tokko ishee dabalatee hakimoonni leenjitootaa 22 vaayirasichaan qabamu himtee, haala itti vaayirasichaaf saaxilamuu dandeesse ifatti kan hin beekne ta'u BBCtti himte. Hospitaalichatti jidduugala wal'aansa dhukkubsattoota Covid-19 keessaa osoo hin taane kutaa tajaajila wal'aansa idilee keessa akka hojjattuu himti. ''Namoonni dhukkubichaan qabamun isaanii osoo hin baramiin dhufan waan jiraniif, tarii vaayirasichaaf kan saaxilamnee haala sanaan ta'u danda'a'' jechuun tilmaamti. Haa ta'u malee hospitaalicha keessatti maaskii dabalatee hir'inni meeshaalee of-eeggannoo vaayirasichaatiif oolan jiraachu ibsiti. ''Yaroo baay'ee harka kiyya qullaanan hojjadha. Dhukkubsattoonni baay'een akka guwaantii harkaa bitan taasiifna. Kanneen bitachu hin dandeenyee garuu harkuma qullaadhaan wal'aanna. Dirqama kan guwaantii kaawwachuun barbaachisu yoo ta'e ammoo kutaa biraa irraa liqeeffanna,'' jetti. Hakimoota hanga ammaatti vaayirasichaan qabaman keessaa kan haala cimaa ta'een dhukkubsatan akka hin jirree fi hedduun isaanis mallattoowwan dhukkubbii kan hin qabne ta'u dubbatti. Dhimma kana ilaalchisee BBCn kan dubbise Hospitaala Rifaraalaa fi Kolleejjii Saayinsii Fayyaa Yuunivarsitii Gondaritti hogganaa olaanaa kan ta'an Dr Ashannaafii Taazabawu, hakimoonni lamaa fi hakiimoonni leenjitootaa 20 vaayirasichaan qabamu isaanii mirkaneessaniiru. Hakiimoonni leenjitootaa vaayirasichaan qabaman kan jiddugala wal'aansa dhukkubsattoota Covid-19 keessa hojjatan akka hin taanee himaniiru. Vaayirasichaan qabamu kan danda'an sochii dhuunfaa hojiin alatti taasisanii fi wayita gara iddoowwan garaa garaatti socha'aniitti hir'ina of eegananootiin ta'u akka danda'u dubbatan. Hir'ina dhiyeessii meeshaalee of-eeggannoo hospitaalichaa ilaalchisee, hakimoonni leenjitootaa kunneen guyyaatti sa'aatii saddeetiif kan hojjatan ta'uu himu. Hakiimni tokko ji'atti guyyoota 22 hojjata jechuun tilmaamamee guyyaatti maaskiin tokko akka kennamuuf himanii, garuu torbaniitti guyyoota lamaa fi sadii qofaa akka hojjatan dubbatu. Haa ta'u malee hir'inni meeshaalee of-eeggannoo dhuunfaa (PPE) sadarkaadhuma biyyaattii jiraachuu ibsan Dr Ashannaafiin. Gama hakimoota leenjitootaa kanneen ilaaluun hospitaalichi karaa bakka bu’aasaanitiin maaskii N-95 jedhamu osoo hin hafne keennaafi jiraachu eeruun kanneen ‘hnuuf hin kennamne’ jedhan yoo jiraatan komii dhiyeeffachu danda’u jedhan. Hakimoonni leenjitootaa kunneen vaayirasichaan qabaman isaanii bitaa itti galu kan dubbatan Dr Ashannaafiin, hoospitaalaan ala osoo maaskii hin kaawwatiin kan socho’an jiraachu dubbatu. ‘‘Hospitaalichi hakimootaa fi leenjiitoota hedduu qaba. Isan kunneen osoo jidduugala wal'aansa Covid-19 keessa hin hojjannee attamiin qabamu danda’u?’’ jechuun gaafatu. Itti dabaluunis, hojjattoonni wal'aansa faayyaas ta’ee namni kamiyyuu manaan alatti maaskii godhachuun ofiisaanii fi namoota kaan dhukkubichaaf akka hin saaxilamne ittisuu ni danda’a jedhu Dr Ashannaafiin. Kana dura hakimii fi hojjataan qulqullinaa jiddugala wal'aansa Covid-19 keessa hojjatan vaayiraasichaan qabamuu isaanii kan hima Dr Ashannaafiin, isaaniin alatti oggeessi biraa vaayirasichaan qabame akka hin jirre ibsan. Dhaabbanni Fayyaa Addunyaa akka jedhuutti kanneen Covid-19 saaxilamtoota ta’an keessaa hojjattoonni wallaansa fayyaa tokko. Addunyaarratti namoota Covid-19n qabaman keessaa dhibbeentaa 10 kan ta’an hojjattoota wal'aansa fayyaati jedheera. Itopphiyaatti weerarri vaayirasii kanaa jiraachuun erga mirkanaa’ee booda baatiiwwan jahan keessatti naannoolee biyyatti garaa garaatti hojjattoonni wal'aansa fayyaa dhaabbilee fayyaa keessa hojjatan vaayirasichaan qabamuun isaanii himamaa ture. Lakkoofsi waliigalaa hakimoota vaayirasichaan qabamanii garuu hin beekamu.	https://www.bbc.com/afaanoromoo/oduu-53943411
politics	’Lubbuu kiyyaaf sodaadhee ergan manaa bahee amma waggaa sadii taheera’ - Abbaa Gadaa Jiloo Maondhoo	Walitti Qabaan Gamtaa Abbootii Gadaa Oromoofi Abbaan Gadaa Gujii Jiloo Maandhoo qe'ee isaanii irratti haleellaan raawwatuu BBC’tti himan. Roobii Kamisatti bari’u halkan keessaa sa’aatii torbatti haleellaan raawwachuufi waan mana keessa hin turreef irraa hafuu himan. Haadha warraasaanii dabalatee miseensonni maatii yeroo haleellaan qaqqabu mana turan irrattis miidhaan akka hin qaqqabne dubbataniiru. Haleellaa kanaaf hidhattoota Waraana Bilisummaa Oromoo kan mootummaan ABO-Shanee jedhuun himatan. Haata'u malee Dubbii Himaan WBO, Odaa Tarbii himannaa kanarratti deebii barreeffamaan BBC’f kennaniin, himannichi dhara jedhaniiru. Hidhattoonni kunneen, ‘’lakkoofsa isaanii hin beeku motora afuriin dhufanii manatti dhukaasa banan, mucaa kiyya guddaa mana tures meeshaa harkaa qaba, innis itti dhukaasee, isaanis itti dhukaasaa turan. ''Rasaasa 47 dhukaasanii mana caccabsanii, buna kuntaalaan mana keessa ture mancaasani malee namnii fi horiin homaa hin taane,’’ jedhan. Dhumarratti, ’’akka mallattoo agarsiisuutti fiishkaa afuufanii gadhiisanii deeman,’’ meeqa akka tahan namuu lubbuuf sodaatee hin argine jedhan. Abbaan Gadaa Jiloo hidhattoonni kunneen maaliif isaanirratti akka xiyyeeffatan gaafa himan: ’’Isaan durumaayyuu natti qiyyaafatanii, natti bibilanii, 'Waraana Adda Bilisummaa Oromoo galaa jettee yeroo baay'ee kan bittinsu si’i' naan jedhan. Waraana 600 tahu galchitee meeshaa irraa dhaalteetta, hamma meeshaa san fiddutti lubbuu kee ijibbaadhu jechuun yeroo hunda natti bilbilu, torbee kanallee dhufnee si jalaan baanerra jechuun na doorsisaniiru,’’ jedhu. Abbaan Gadaa kun lubbuuf akka sodaatan himuun, ‘’waggaa sadii dura manaa baqadhee magaalaa keessa kireeffadhee bula,’’ jechuun BBCtti dubbataniiru. Sababa kanaan mana isaanii baadiyyaa jiru akka hin deemne, cidha ilma isaanii akka hin hirmaanneefi taaziyaallee akka hin deemne ibsan. Haala godina keessa jiru Yeroo ammaa haalli nageenyaa naannoo Gujii akkami jechuun gaaffi gaafatamaniif, ‘’Gujii nagaa hin qabu,’’ jechuun deebisaniiru. ‘’Godina Gujii Lixaa aanolee 11 keessaa aanaa tokko ala kaan gabroomfatanii qaraxa kaffalchiisaa, gara namoota 2,000 ajjeesanii jiranii waggaa sadii as nagaan hin jiru,’’ jedhan Abbaan Gadaa Jiloo Maandhoo ‘’mootummaa qofa deeggaru’’ jedhamuun komii irratti ka’uufis deebii kennaniiru. ‘’Ani Abbaa Gadaa Oromooti malee kan mootummaa qofa miti,’’ jedhan. Hidhattootas, ’’kaambii isaanii deemee nagaa buusaa jedhee kadhadheera, afaan meeshaatiin malee hin araaramnu jedhan malee kan akka kiyya waa’ee nagaa labse hin jiru,’’ jechuun himu Abbaan Gadaa kun. ‘’Mootummaa kanaafi isaaniin walitti harkisee araarsuu waan fedhuuf na jibban malee ani gama tokkoon hin jiru,’’ jedhaniiru. Waggoota darban hidhattoonni akka jireenya guyyuutti deebi'an abbootiin Gadaa sochii taasisaa turan. Hidhattoonni gama Lixaafi Kibba Oromiyaa socho’an wantoota sukanneessaa dabalatee badiiwwan garagaraan himatamu. Isaan garuu kana ni waakkatu. Kana dura Abbaa Gadaa Boranaa Kuraa Jaarsoofi kan Gujii Jiloo Maandhoo ‘'Shaneen nyaapha yookaan diina Oromooti’’ jechuun labsuun ni yaadatama. Dubbii himaa WBO/ABO maal jedhan? Himannaa mana Abbaa Gadaa Jiloo irratti miseensoota Waraana Bilisummaa Oromootiin haleellaan raawwatame jedhuurratti yaadasaanii kan gaafataman Dubbii Himaan WBO Obbo Odaa Tarii, ''himannaan humnootii keenyaarratti dhiyaate dharadha,'' jechuun deebii kennan. ''Waraanni Bilisummaa Oromoo sirna Gadaa akka bu'ura Oromummaatti waan ilaaluuf ni kabaja,'' jedhan. Itti dabalunis, Obbo Odaan ''siriiiyyuu waan kana dura Karrayyuu irratti raawwatamee irraa ka'uun tarii qaamoolee biraatuu gochaa kana duuba jira ta'a jennee amanna,'' jedhaniiru. Ajjeechaa fi badiiwwan yeroo garaa garaatti Oromiyaa bakkeewwan adda addaatti mudataniif motummaan WBO himatulleen, garichi garuu himannaawwan kanneen hin fudhatu.	https://www.bbc.com/afaanoromoo/oduu-60868502
sports	Gareen kubbaa miilaa Masrii taphataa ganna 75 mallatteessise	Waldaan Kubbaa Miilaa Masrii (EFA) taphataa kubbaa miilaa piroofeshinaalaa umuriin dheeraa addunyaa kanaati jedhe galmeessuusaa beeksise. Kilabni diviziyoona yookaan sadarkaa sadaffaa taphatu, nama umuriin isaa ganna 75 - maqaan isaa Eez Eldiin Baahider jedhamu kilaba Oktoober 6 bara dabre keessaa mallatteessiseera. Waliigalteen Baahider kilabicha waliin mallatteesse maal akka tahe hanga ammaa hin baramne. Namni kun seenaa tapha kubbaa miilaa Masrii keessatti kilaba kam waliin akka taphachaa ture, wanti beekamu hin jiru. Waldaan Kubbaa Miilaa Masrii (EFA) fi Baahidar, Dhaabbata rekordii addunyaa galmeessu - Guinnes Book of World Records gara biyyattiitti affeeraniiru. Kunis akka taphataan kun taphataa piroofeshinaalaa umurii dheeraa jedhamuun akka galmaa'u waan barbaadaniif. Masiriin kubbaa miilaatiin biyyoota Afrikaa keessatti maqaa gaarii qaban keessatti argamti. Taphattoota ciccimoo kan akka taphataa Liiverpuul sarara fuulduraa Mohaammad Saalhaafi kanneen biroolleebiyya baasuu dandeessedha.	https://www.bbc.com/afaanoromoo/oduu-51197870
sports	Atileet Hayilee G/Sillaase: Haqaafi wabii nan barbaada	"Akka addunyaatti maqaan Itoophiyaa gaarummaan akka ka'u namoota taasisan keessaa Haayileen isa tokkodha. Milkaa'inni fiigichaan goonfate waltajjii addunyaarratti maqaa guddaa akka horatu taasiseera. Fiigichaan waltajjii addunyaa irratti maqaa biyyaa yeroo garaagaraatti waamsisuun cinatti, invastimantii garaagaraa irratti hirmaachuun diinagdee biyyaaf bu'aa argamsiisaa tureera. Ajjeechaa Hacaaluu Hundeessaa hordofee hookkara magaalaa Finfinneefi bakkeewwan muraasa Naannoo Oromiyaatti mudaten lubbuun namootaa 180'tti siqu darbeera. Dabalataanis, qabeenyi guddaa manca'u isaa poolisiin ibsaa ture. Keessumaa magaalawwan Baatuu fi Shaashamannee keessa balaan qaqqabe olaanaa tahuusaa jiraattonni BBC'n dubbise dubbatu. Qabeenya magaalawwan kunneenitti barbadaa'an keessaa hoteelonnii atileet Haayilee Gabirasillaasee lama keessatti argamu. Tilmaamni qarshii hoteelota sadarkaa isaanii eeggatan lamaan kanaa qarshii miiliyoona dhibba lamaa ol ni taha jechuun Haayileen BBC'tti himeera. ''Lakkoofsa isa sirrii hin barre miiliyoon 290 tahuu mala, shallagni kun qabeenyaan bade gatii amma gabaarratti qabuun tilmaamame,'' jedheera. ''Hoteelli keenya Shaashamannee jiru abbaa urjii sadii yoo tahu guutummaan guutuutti barbadaa'ee jira, baayyees itti dhamaanee turre,'' jedha Haayileen. ''Inni Baatuu jirullee foddaawwan daawwitii, Ispaa, iddoo ispoortii hojjetan, man-kuusa, lafa wayyaa miicanii fi kutaan nyaata itti bilcheessan guubateera. Kutaa simannaa keessummaa fi kaanifillee kan oolan jiru. Meeshaan baay'ee garuu keessaa hatameera,'' jedhe Hayileen. Magaaloota kanatti kana booda hojiitti deebi'u isaa kan gaafatame Haayileen akka ifatti akka hin murteessine hima. ''Isa Shaashamannee jiru bu'uurumaa lafa qonnee akka haaraatti jalqabuu qabna, isa Baatuu jirullee waggaa tokko keessatti haaromsinee itti deebina taha,'' jedheera. Namoonni hoteelichatti qacaramanii hojjetan kan 400 caalan hojiin ala tahaniiru jedheera. Dhaaboti isaaniin qacaruu danda'an kan magaalawwan kunneen keessa jiran biroonille akkasuma miidhaan irra gaheera jedheera. ''Kuni balaa guddaa dha biyya hojii dhabdummaan itti babal'ate keessatti nama hojii hin qabne biraa uumeedha.'' ''Dhaabota wal fakkaataa biroo irrattillee miidhaa qaqqabeen warreen buddeena isaanii dhaban gaafa yaaddu rakkoon kun guddaa tahuu hubatta,'' jedheera. Atileet Hayileen miidhaan bakkeewwan garaa garaa Oromiyaa keessa dhaqqabe gibira mootummaan argachuu danda'u kan hambisee fi abbootii qabeenyaa biroo hojiilee akkasii keessatti hirmaachuu barbaadaniif ergaa gaarii hin qabu jechuun hima. ""... abbootiin qabeenyaa magaalaa gubbatte ilaalaa akkamitti maallaqasaa hojiirra oolcha? Warshaaleen, hoteeloonni, dhaabbileen daldalaa, qonni abaaboo gubataniiru… wantoonni baay'een gubataniiru. Akka biyyaatti dhabneerra... ."" Hayileen qabeenyasaa jala gubateef ishuraansiirraa kaffaltii ni argadha jedhee amana. ""Ani qabeenya asitti dhabe dhaabbilee daldalaa kiyya biroorraa nan kiisa ta'a; garuu namoonni waan tokko qofa qaban kan guyyaa tokkotti dhaban meeqatu jiru. Kan namoota muraasaa yoo dhageessu baay'ee nama rifaasisa; namoota uffannaa halkanii fi kophee silibeerii tokko qofa qabatanii, kan uffata jijjiiraa biraa osoo hin qabanne manaa bahanii mana namoota birootti hafan jiru."" Miidhaa qabeenyasaarratti dhaqqabe ilaalchisee hoggantoota hawaasaa bakkichaa fi qondaaltota waliin bilbilaan marii taasisuusaa BBC'tti himeera. ""Hojjattoonni baay'ee hojiin ala ta'aniiru; mootummaan saffisaan deebii akka nuu kennu barbaanna, waliinis dubbataa jirra,"" jedha. Deebii harkaa kan qabu mootummaadha kan jedhu Hayileen ""gara fuulduraatti taateen wal fakkaataan akka hin dhaqaabne wabii fi haqni ni"" barbaachisa. ""Jalqabarratti haqni ni barbaachisa"" jechuun dubbata. ""Namoonni miidhaa kana dhaqabsiisan seeratti dhiyaachuu qabu."" Gama kaaniin wabii eeggamu mootummaa qofa irraa osoo hin taane ummatarraas dhufuu qaba jedha Hayileen. Miidhaan naannoo Laanganoo gahuuf ture hawaasa naannoo fi hojjattootaan osoo hin milkaa'ini hafuusaa ibsuun bakkeewwan biroos haalli wal fakkaataan jiraachuu qaba jedha. ""Qabeenya nama dhuunfaa gubaa namni biraa dhufee hojii hojjata jechuun ni ulfaata."" Qaamoleen nageenyaa taatee akkaanaa ittisuun isaanirraa eegama kan jedhu Hayileen ""isaanis ittisuu hin dandeenye"" jechuun komiisaa ibseera. Hayileen miidhaa qabeenyasaarraa gaheef beenyaan akka kaffalamuufii qabu hima. Hoteela dhiheenyatti Adaamatti banamuuf ta'uuf hojjattoota Shaashamannee fi Baatutti hojiisaanii dhaabaniifi bakka jireenyasaanii jijjiirachuu danda'an qacaruuf yaaduu isaa hima. ""Biyya tiyya, Itoophiyaadha, eessallee hin deemu. Duutillee osoo dhufee asumatti qabsoofta."""	https://www.bbc.com/afaanoromoo/oduu-53557014
sports	Dorgommiin Waancaa Addunyaa waggaa lamaan akka qophaa'uuf yaada dhiyaate mormiin mudate	Dorgommiin Waancaa Addunyaa dhiirootaa waggaa lamaan qophaa'uuf yaadi FIFAn dhiyeesse, gosoota ispoortii kaanii fi walqixxummaa koorniyaa damee ispoortii keessatti rakkoo uuma jechuun Koreen Olompikii Idil-addunyaa morme. Dorgommii Waancaa Addunyaa tapha kubbaa miillaa waggaa lama, lamaan qopheessuun, dorgommii olompikii kan waggaa lamaan qophaa'u waliin walirra bu'uun sagantaa kan dhiphisuu fi damee ispoortiirratti dhiibbaa uumuu kan danda'uudha. Dorgommii olompikii irratti sagantaan tapha kubbaa miillaa dubartootaas taatee guddaa bakki kennamuufii qabuudha Koreen Olompikii Idil-addunyaa ibsa baase keessatti, waancaan addunyaa dorgommiiwwan biroo waliin yoo walirra bu'e heddumminaa fi guddina damee ispoortii keessa jiru quucarsaa deema jedhe. Koreen dabalee akka himetti, dorgommiin dhiirotaa qofti addatti yoo qopheeffame, kubbaa miillaa dubartootaa irratti gufuu ta'aa deema jedhe. Jaarmiyaan Kubbaa Miilaa Awurooppaa fi Liigonni dubartootaa 10 ibsa waliin baasan keessatti karoorri waancaa addunyaa waggaa lamaan gaggeessuu kun akkaan miidhaa qaba jedhan. Fulbaana darbe liigonni dhiirotaa yaada Fifa mormuusaanii irra deebiin mirkaneessan. Akka yaada Fifa'tti dorgommiin dhiirotaa yeroo walfakkaataa dorgommii dubartootaatti gaggeeffamuuf murtaa'eera. Koreen Olompikii Idil-addunyaa sodaa nageenyummaa taphattootaa fi dhimmoo kaan irratti ka'an hundayyuu akka qooddatu himee, waancaan addunyaa waggaa lamatti deebi'uun qaamaa fi qalbii taphattootaa akkaan miidha jedhe.	https://www.bbc.com/afaanoromoo/oduu-58944466
politics	Lola Tigraay: Namootni nagaa jumlaan ajjeefamuu qorannoon bira gahe jedhe Aminestii Internaashinaal	"Lola Naannoo Tigiraay keessatti gaggeeffamaa jirun namootni nagaan lakkoofsi isaanii hedduu tahe, tarii dhibbaan kan lakkaa'aman jumlaan ajjeefamuu qorannoon bira gaheera jedhe Aminestii Internaashinaal. Namootni ijaan argan ajjeechaa gaafa Wiixataa raawwate kanaaf humnoota TPLF'f amanamoo tahan humna poolisii addaa naannichaa tahuu himan jedhe dhaabbatni mirga namoomaaf falmu kun. Himatni ajjeechaa jumlaa kun erga paartilee siyaasaa naannoo Amaaraa irraa dhagahamee booda, mootummaan naannoo Tigraay garuu, ""waan hin yaadamnedha"" jechuun haaleera. Lola kana keessatti taateen kun ajjeechaa namoota nagaa irratti raawwate jedhame isa guddaa dhagahamedha. Tajaajilli interneetii fi bilbilaa addaan cituu irraa kan ka'e odeeffannoo argachuun ulfaataadha. Wal dura dhaabbannaan mootummaa federaalaa fi naannoo Tigiraay hammaachaa dhufuun gara haleellaa waraanaatti ce'eera. Kana hordofee namootni nagaan kumaatamaan lolicha baqachuun daangaa qaxxaamuruun Sudaan galaniiru. UN naannoo Tigiraayitti deeggarsa namoomaa akka dhiyeessuu danda'uu fi namoota baqatanii achiii bahaniif hulaan nagaa tahe akka jiraatuuf gaafateera. UN haala amma jiruun deeggarsi nyaataa, fayyaa fi yaala ariifachiisaa gara naannichaatti seenuu hin danda'u jedha. Aminestii Internaashinaal ibsa baase keessatti ''namootni nagaa baay'een tarii dhibbaan lakkaa'aman, gaafa Sadaasa sagalii magaalaa Mayikaadiraa kan Kibba Lixa Tigiraayitti argamtu keessatti, waraanamanii ykn mummuramanii ajjeefamaniiru,'' jedhe. ''Suuraa fi viidiyoo suukaneessaa reeffa namoota ajjeefamanii magaalaa keessa faffaca'ee jiru agarsiisu kan karaa dijitaalaas adda baase argeera,'' jedhe. Dhaabbatichi suuraalee fi viidiyoowwan kan itti qoratu 'Crisis Evidence Lab' jedhamuun, suuraalee kana xiinxaluusaa ibseera. Kanaanis suuraaleefi viidiyoowwan achii bahan kunniin kan dhiyeenyaa tahuufi iddicharraa kan dhufan tahuu saatalaayitaafi maloota biraa fayyadamee mirkaneesseera jedha Aminastiin. Aminestiin namootni miidhamani dafqaan bultoota malee kanneen waraana keessatti hirmaatan miti jedhe. Depiroosee Mucheenaa Daarikterii Aminestii Internaashinaal Bahaa fi Kibba Afrikaa ''gadda suukaneessaadha'' jedhee mootummaan tajaajila qunnamtii deebisuun hordoffiif banaa akka tahuu qabu gaafate. Aminestiin akka jedhetti namootni ijaan argan namootni kan miidhaman ''meeshaalee qara qaban kan akka haaduu fi meencaatiini.'' Kaan ammoo haleellichi kan raawwate humnoota TPLF kanneen bakka Luugdi jedhamutti lola humnoota federaalaa waliin taasisaniin mo'amaniin akka tahe himan jedhe."	https://www.bbc.com/afaanoromoo/oduu-54927463
politics	Itoophiyaan daangaa irratti miseensota garee IS to'annoo jala oolchuu beeksiste	Itoophiyaan loltoota garee IS jedhuun of waamuu fi Somaaliyaa keessatti socho'u magaalota daangaa Itoophiyaa Somaaliyaa fi Keenyaa daangessan qabu ishee beeksiste. ''Miseensonni al-Shabaab, kan garee IS illee galuudhaaf (gara Itoophiyaa) tattaaffii guddaa gochaa turani. Nutimmoo hordofnee qabnee jirra,'' jechuun qondaalli Raayyaa Ittisaa BBC'tti himaniiru. Raayyaa Ittisa Biyyaatti Itti - gaafatamaan Waajjira Itti-aanaa Itaamaajor Shuumi Koloneel Tasfaaye Ayyaaloo shakkamtoonni 'magaalaalee Jigjigaa, Dirree Dhawaa, Mooyyalee, akkasumas Dollootti qabaman,' jedhan. Baay'ina isaanii fuuladuratti ifa goona kan jedhan qondaalli kuni garuu ''baay'eedha,'' jedhaniiru. ''Lammiileen Itoophiyaa muraasni ni jiru. Harki caalu garuu lammiilee biyya alaati. Warra Yamaniifi Sooriyaa kanatu baay'ata,'' jechuun dubbatan. Yeroo darbe gareen shororkessaa IS jedhamu yeroo duraaf Afaan Amaaraan ergaa qopheessaa akka jiru himee ture. Kuni, hangam nageenya biyyattii yaaddessa kan jenneen qondaalli kuni ''eegumsi keenya cimaa waan ta'ef galuu hin danda'ani. Nuyi eegumsa keenya cimsinee daangaa irratti qabne,'' jedhan. Kana dura yoo Somaaliyaatti yoo ta'e malee loltoonni IS Itoophiyaa keessa to'atamnii hin beekan kan jedhan qondaalli kuni erga isaan afaan Amaaraan ergaa dabarsani as to'atamuu himan. Miseensa IS ta'un isaanii akkam barame kan jenne Koloneel Tasfaaye ''Tokkoffaa nuti achi yeroo ka'an hin beekna,'' jedhan. Dabalataan garuu ''ummata Somaale gamas jiru waliin hojjenna. Jijjirama amma jiru kana waan deeggaruf odeeffannoon takka darbuu hin dandeessu,'' jedhan. Yeroo qabamanis meeshaa waliin ta'u kan himan qondaalli kuni ummanni keessumaa daangaarra jiru odeeffannoo yoo qabaate Raayyaa Ittisa Biyyaatti himuu qaba jechuun ergaa dhaamaniiru. Akka Koloneel Tasfaayen jedhanitti gareen buufata isaa Somaaliyaa taasifate kuni ''namoota hojii barbaacha biyya alaa deeman qabanii qofa dirqisiisani barsiisu'' jedhu. Garuu, ''Afaan keenya xiqqoo xiqqoo barsiisanii kan ergan. Kunimmoo, qabamaa jiru. Ammaa booda yoo dhufanis ni qabna,'' Ammaan achi biyya keenya hamma galanitti hin eegnu kan jedhan Koloneel Tasfaayen ''biyyoota akka Somaaliyaafi kaan gargaarree achumatti akka rukutan goona,'' jedhan. Gareen IS jedhamuufi biyya Somaaliyaa keessa socho'u ergaa afaan hojii federaalaa Itoophiyaa, Afaan Amaaraan, sagaleefi viidiyoon ergaalee qopheessaa akka jiru beeksiseera. Yeroo duraaf afaan biyya Itoophiyaan dabarse kuni Gaanfa Afrikaa irratti miseensota isaa baay'ifachuuf akka yaade kan agarsiisu akka ta'e himu qondaalli Itoophiyaa. Gareen kuni bara 2018 biyya Somaaliyaa, Puntiilaand magaalaa daldalaa kan taatee Bosaasootti lammiilee Itoophiyaa sadii ajjesseera. Dhukaasa itti banameen kan biraa tokkollee madaa'ee ture. MM Abiy erga gara aangootti dhufani as biyyoota Gaanfa Afrikaa gara caalu walitti dhufeenyi isaanii nageenya ta'e gama diinagdeenis akka cimu hojjetaa jiru.	https://www.bbc.com/afaanoromoo/oduu-49658795
politics	Poolisiin Keeniyaa lammiilee Itoophiyaa 91 mana tokko keessatti to'achuu hime	Poolisiin Keeniyaa lammiilee Itoophiyaa seeraan ala biyyattii keessa socho'aa turan jedhe 91 ta'an mana tokko keessatti arguun to'achuu ibse. Poolisiin lammiilee biyyoota ollaa seeraan ala gara Keeniyaa seenan sakatta'uuf duula Dilbata galgala gaggeesseen, mana handaara magaalaa Naayiroobiitti argamu keessatti lammiilee Itoophiyaa kunneen to'achuu hime. Dameen Qorannoo Yakkaa poolisii biyyattii, baqattoonni kunneen hunduu dhiirota umriinsaanii waggaa 25 gadi ta'edha. Namoonni kunneen mana keessa qubatanii turan keessaa cabsanii miliquuf yaalaniiru jedhe poolisiin. Baqattoonni kunneen karaa namoota seeraan ala nama deddeebisanii konkolaataa fe'umsaan fe'amanii Keeniyaa seenuu kan ibse poolisiin, mana keessatti qabaman yeroof tursiifamanii gara biyyoota birootti dabarfamuuf akka turan adda baafachuu hime. Faddaalonni namoota seeraan ala geejjibsiisan kunneen baqattoota Itoophoophiyaa haga kana kutaa tokkotti walitti qabanii bakka biraatti dabarsuuf osoo isaan haala mijeessaa jiranii to'annoo jala oolchuusaa hime poolisiin. Baqattoonni seeraan alaa wayita qabaman kun lakkoofsa isa olaanaa ta'uu kan ibse poolisiin, qaamolee baqattoota kunneen as fidan seeraan to'achuuf hordofaa jiraachuu hime. Onkoloolessa darbes lammiileen Itoophiyaa seeraan ala Keeniyaa seenan 14 to'atamuu poolisiin biyyattii ibsee ture. Namoonni kunneen qabamuu kan da'an, rakkoo giddugala Keeniyaatti mudate booda sakatta'iinsa poolisiin taaiseeni. Poolisiin wayita sakattaa'iinsa gaggeessu namoota waraqaa jireenyaa seera qabeessa ta'e hin qabne qabaa ture, lammiileen Itoophiyaa kunneen seeraan ala ta'uunis akkasitti barame. Lammiileen Keeniyaa namoota kunneen deddeebisaniiru jedhamuun shakkaman lama to'atamuus ibseera poolisiin.	https://www.bbc.com/afaanoromoo/oduu-59933295
sports	Kaasemiiroo gara Yunaayitid, adabbii Tuuchel fi taphoota ciccimoo har'aa	Maanchestar Yunaayitid taphata Riyaal Madiriid lammii Biraazil Kaasemiiroo paawondii miliyoona 70n mallatteessisuuf kilabicha waliin waliigaleera. Taphataan sarara jidduu ganna 30 Kaasemiiroon erga bara 2013 as Riil Madiriid waliin waancaa Laaliigaa sadii fi Chaampiyoonsi Liigii shan injifateera. Gatiin ittiin waliigalame kafaltii jalqabaa pawondii miliyoona 60 fi miliyoona 10 ammoo yeroo keessa kan dabalamudha. Taphoota jalqabaa lama injifatamuun sadarkaa gabatee Piriimar Liigii miila jala kan jiru Yuunaayitid sarara jidduu isaa cimsachuuf Kaasemiiroo mallatteessise. Haata'u malee taphataan kun falaasama leenjisaa Yunaayitid Eriik Teen Haag waliin hagam wal simee kilabichaaf bu'aa buusuu danda'a kan jedhu irratti xiinxaltoonni kubbaa miilaa gaaffii kaasaa jiru. Kaasemiiroon waliigaltichi xumuramee Yunaayitid yoo dhufu Kiristiyaanoo Ronaaldoo fi Deeviid Dee Hiyaatti aanuun taphata kilabichaa mindaa ji'aa guddaa argatu ta'a. Taphatichi morkii Yunaayitid Wiixata Liivarpuul waliin taasisuuf hin dhaqqabu. Yuunaayitid Kaasemiiroo mallatteessisuun isaa yaalii taphata sarara jidduu Baarseloonaa Firankii De Joongi mallatteesisuuf gochaa turetti xumura gochuu mala. Kilabichi ammalee De Joongi duuka bu'uu dhiisuu baatus qondaalonni kilabichaa Kaasemiiroo fi De Joongi al tokkotti argachuun ulfaataa ta'uu hin haalani. Tapha torbee darbee irratti leenjisaa Tootanihaam Antooniyoo Koontee waliin wal-dura dhaabbannaa keessa kan lixe leenjisaan Chelsii Toomaas Tuuchel uggura tapha tokkoo fi maallaqa paawondii 35,000 adabameera. Leenjisaan Tootanihaam Koonteenis paawondii 15,000 adabameera. Leenjistoonni lamaanuu gochi isaanii sirrii akka hin turre amananii jiru. Adabbiin Tuucheel yeroof kan tursiifame ta'ullee, tapha kilabichi Dilbata Liids waliin taphatu irratti teessoo taphattoota jijjiirraarra taa'uuf dirqamu. Amajjii bara 2021 leenjisummaa kilaba Cheelsii Laampaard irraa kan fudhate Tuuchel kontiraata isaa dheeressuuf kilabicha waliin dubbachaa jira. Waliigalateen isaa amma jiru hanga 2024 kan turudha. Tapha piriimer liigii torbee sadaffaan har'a taphoonni jaha ni taphatamu.	https://www.bbc.com/afaanoromoo/articles/ce498x48pdqo
politics	Pireezidant Saahilawarq Zawudee: 'Filannoo biyyaalessaa itti aanuun paarlaamaa keessatti sagaleewwan siyaasaa garagaraa ni dhagahamu'	"Pireezidant Saahilawarq Zawdee yaa'ii waliinii Manni Maree Bakka Bu'oota Uummataa fi Manni Maree Federeeshinii Itoophiyaa adeemsisan irratti, filannoo biyyaalessaa itti aanuun paarlaamaa keessatti sagaleewwan siyaasaa garagaraa kan itti dhagahaman akka tahu ni hojjenna jedhan. Yaa'ii jalqabaa bara hojii jahaffaa manneen maree lamaanii irratti preezidaantiin biyyattii Saahilawarq Zawdee, Ministirri Mummee Abiy Ahimad, miseensootni manneen maree lamaanii fi keessummootni affeeraman argamaniiru. Yaa'ii har'aa kana dhaabni naannoo Tigiraay bulchu - TPLF, ''Walgahiin har’a waamame jedhame akkuma nama kaanii calliseema kan wal waaman yoo tahe malee, aangoo seera qabeessaa hin qabu,'' jechuun kuffiseera. Preezidaantiin biyyattii Saahilawarq Zawdee haasaa baniinsaa taasisanin, barri darbe kan hojiileen ijoo biyyaalessaa itti milkaa'aniifi qormaatawwanis itti mudatan ta'uu dubbatan. Badhaasni Noobeelii MM Abiy argatan, guutinsi marsaa jalqabaa Hidha Haaromsaa Guddicha Itoophiyaa, saatalaayitii biyyattiin furguggeessite, labsiin filannoo haaraa ragga'e fi rifarandamiin Sidaamaa bifa milkaa'aan raawwatamuun, milkaa'inoota biyyattiin bara darbe keessa galmeesiste keessaa ta'uu himan. Sababa weerara Covid-19n barumsi addaan cituu, filannoon biyyaalessaa taasifamuu dhabuu, lubbuun namootaa darbuu fi madaa'uu akkasumas weerarri hoomaa awwaanisaa qormaatawwan bara 2012 keessa biyyattii mudatan keessaa ta'uu preezidaant Saahilawarq Zawdee dubbataniiru. Preezidaant Saahilawarq Zawdee bara 2013 keessaa gama diinagdeetin dhiibbaa koroonaan diinagdee biyyattiirratti qabu ittisuuf akka hojjetamu kan himan yemmuu ta'u, dhibeen Covid-19 erga to'atamee boodas diinagdee biyyattii gara daandii sirriitti fiduu fi guddisuuf hojiin bal'aan akka hojjetamu himaniiru. Qaala'iinsa gatii hir'isuufis immaammatawwan maallaqaa fi fisikaalaa mootummaan eegale cimanii akka itti fufan akka taasifamu dubbataniiru. Qonna ammayyeessun omishaa fi omishtummaa guddisuun dhimma bara 2013 keessa xiyyeeffannaa itti kennamu akka ta'e kan himan Prezidaant Saahilawarq Zawdee, projeektota harkifataa turan xummuruun uummatni akka itti fayyadamu taasisuunis hojiilee ijoo mootummaan biyyattii bara 2013ti irratti xiyyeeffatu akka ta'es dubbataniiru. Proojeektota damee tuurizimii daddamaqsuuf eegalaman cimsuun ijaarsi paarkiiwwan gurguddaa kutaalee biyyattii garaagaraa keessatti akka ijaarraman kan himan prezidaantittiin, paarkiiwwan tuurizimii naannoo Amaaraa-Gorgoraa, Oromiyaatti hara Wancii fi naannoo Kibbaa Koyishaatti ijaaruun galmoota bara 2013 akka ta'anis himaniiru. Hidhi Haaromsa Guddicha Itoophiyaa GERD tarbaayinoota lamaan anniisaa akka maddisiisu taasisuu fi guutinsa bishaanii marsaa lammaffaa akka qabatu taasisuunis bara akana keessa akka hojjetamu dubbatan. Filannoo biyyaalessaa itti aanu karaa naga qabeessa fi dimokiraatawaa ta'en raawwachuuf akkasumas gama hirmaannaa fi morkiitin ulaagaalee idil addunyaa kan guuttate akka ta'u gochuuf xiyyeeffannoon akka hojjetamu Preezidaant Saahilawarq Zawdee haasaa miseensota manneen maree lamaanif taasisanin himaniiru. ""Filannoon biyyaalessaa itti aanun paarlaamaa keessatti sagaleewwan siyaasaa garagaraan kan itti dhagahamaniifi paartiileen bakka bu'ummaa akka qabaataniif dirree wal morkii haqa qabeessa uumuu fi dirree siyaasaa mijataa taasisuuf xiyyeeffanoo guddaan ni hojjetama,"" jedhan. Gama biraatin nageenya biyyattii sadarkaa amansiisaarraan gahuuf hojiin uummata hirmaachise akka hojjetamus himaniiru. ""Ijaarsawwan mirkanaa'uu olaantummaa seeraaf gufuu ta'an fi qaamoleen hidhatan gochaa seeraan alaa kamirattiyyuu akka hin hirmaanne gochuuf fi mootummaan ala ijaarsi seeraan alaa kamiyyuu hidhatee akka hin sochoone gochuuf ni hojjetama,"" jedhaniiru. Gama mirgoota namoomaa eegun humna dhaabbilee mirga namoomaa kan akka Komishinii Mirgoota Namoomaa Itoophiyaa fi Dhabbata Abbagaar Itoophiyaa cimsuuf akka hojjetamus Preezidaant Saahilawarq Zawdee himaniiru. Tajaajila uummataa hanna irraa bilisa ta'e uumuuf ilaalcha fi gochaa hanna dhaabbilee mootummaa keessa jiran saaxiluun tarkaanfin akka fudhatamuu gochuun dhimma bara 2013 keessa xiyyeeffannoon itti kennamu akka ta'es dubbataniiru. Gama fayyaatin walingahiinsa dhaabbilee fayyaa bal'isuu, kenniinsa tajaajilaa fooyyessuu, hojiin ittisa dhibeewwan daddarbaa xiyyeeffannoon itti kennamee akka hojjetamu preezidaantittiin himaniiru."	https://www.bbc.com/afaanoromoo/oduu-54422463
politics	Waraana Raashiyaa-Yukreen: Dargaggoonni fedha isaaniin Yukireeniif loluun fedhaan duulan maal jedhu?	"Torban tokko dura gurmuu dargaggootaa fedhaan Yukireeniif loluuf boba'an tokko giddu-galeessa magaalaa guddoo biyyattii Kiyeev keessatti argeen haasifsiise jedha gaazexeessaan BB Jeramii Boowin.. Jeramii Boowin  akka jedhutti, dargaggoonni kun baayyeen isaanii reefuu umrii dargaggummaa gara jalqabaa keessa kan jiraniifi mana barnoorraa erga bahan baayyee hin turre. Dargaggoonni kunneen leenjii bu’uuraa guyyoota sadiif  fudhachuun dirree waraanaatti qajeeluuf ykn amma waraanatti dhiyaachuu malu jedheera. Dargaggoota kana keessaa tokko kan ta’e Maaksiyim Lutiski, umriin isaa ganna 19 yoo ta’u,  barataa Baayoloojiiti. Loltuu ta’uu kootti hedduu hin jeeqamne yeroo torban tokko hin caalleef qajeelfama loltummaa  fudhadheera jedhe. Waggoota shaniif odeeffannoo funaanurratti kan bobba’e yoo ta’u, muuxannoo leenjii meeshaa waraanaa xiqqaa akka qabu dubbata. Maaksiyim Lutiski Yukireen finciltoota Mooskoodhaan deeggaraman  waliin bara 2014tti wayita loluu eegaltu umriin isaa ganna 10 ture. Maaksiyim hiriyaa isaa Dimitiroo Kisilenkoo, dargaggoo ganna 18 kan ture yoo ta’u,  barata Ikonomiksii yunvarsiitii tokkotti barataa waliin barataa turaniidha. Amma ammoo walumaan loltummaatti dabalamaniiru. Muraasni isaanii uffannaa jilbasaanii miidhamarraa eegu xixiqqaa keewwatu ture. Dargaggoota kana keeessa muraasa isaanii qofatu uffata keessa rafan (sleeping bags) qaba. Isaan keessaa tokko firashii yoogaan irratti hojjatamu qabateera. Yeroo konkolaataa dirree leenjii waraanaatti isaan geessu wayita eeggatan, hiriyoota sirna ayyaaneeffannaa wayirratti argamuuf ykn hirmaachuuf deeman fakkaatu, qawwee isaaniirraan kan hafe jechuudha. Qawween kilaashiin tokko tokko hunda isaaniif kennameefii jira. Torban kana keessammoo qarqara gara Baha  magaalaa Kiyeevitti bahuun uffata dambii waraanaa, uffata rasaasa qolatu, uffannaa loltoonni lafarraa miidhaan jilbsaaniirra akka hin geenyeef keewwatamuufi koffiyyaa mataa balaarra ittisu hiriyoonni lamaan kunneen godhataniiru. Dimitiroon akkas jedhe: ""qawween dhuunfaa koon qaba ture, akka itti dhukaasaniifi dirree waraanaatti maal gochuu akka qabaniin baradheera, akkasumas waantota biroo lola warra Raashiyaa waliin taasifnurratti na fayyadan ijoo baradheera."" Waanti inni jedhu jabaa ta’uu gaafa yaadu garuu ni kolfe. Maaksiyim Lutiskin amma nama saffisaan deebii kennu, of eggatu  yoo ta’u,  akka yeroo barataa turee sana hin jiru. ""Kan durii caalaa ofitti ammanamummaa guddaatu natti dhaga’amaa jira. Sababni isaa ammoo tooftaa lolaarratti beekumsa gahaa arganne, maarshaal aartiifi wal’aansa yeroo muddamaatti, akksuma akka itti dirree waraanaatti waa raawwatamu  beekumsa gahaa arganne,"" jedhe. Dimitiroon, ""humnoota Raashiyaa asitti  daangeessuu qabna, yoo Kiyeev qabatan tarii waraanichi ni goolabama,"" jedhe. Dargaggoonni lamaanuu magaalaa daangaa Raashiyaatti argamtuufi haleelamaa jirturraa gara Kiyeev dhufan. Maatiin isaanii garuu ammas magaalichuma keessa jiru. Maatiin isaanii waan dargaggoonni kun keessa jiran quba qabaachuu wayita gaafataman, Maaksiyim haatii isaa dawoo keessa akka turuu qabuufi nyaata bilcheessuun hojii tola-ooltummaarratti akka bobba’u itti himuu ishee qoosaatu  dubbate. Maatiin isaa akka hin yaaddofneef jecha garuu lolarratti bobbafamuu itti himuurraa of qusateera. Maatiin Dimitiroo garuu waan inni hojjataa jiru ni beeku. Abbaan isaa garuu goota ta’uuf hedduu hin dhama’iin jedhanii gorsaniiru. Dimitiroon maatiin koo waanta raawwataa jiru kanatti ni boonu jedhe. Egeree keef ni yaaddooftaa jedhamee kan gaafatame Dimitiroon, ""baayyee hin yaadda’u, keessa kootti garuu hanga tokko nan yaadda’a, namni kamiyyuu du’uu hin barbaadu, biyyaaf yoo ta’eyyuu,"" jedhe. ""Kanaaf, duuti filannoo keenya miti,"" jedhe. Dimitiroo fi Maaksiyim waa’ee mul’atasaanii gara fuulduraa haasa’u, hiriyoota isaanii waliin yeroo gammachuu dabarsuu barbaadu, barnoota isaaniis goolabuu, hojii qabachuufi adeemsa keessa ammoo warroomuu fedhu. Maatiin isaanillee humni isaanii akka hin mudhukneefi kaayyoon isaanii karaatti jalaa hin hafne, hunda caalaa ammoo lubbuun isaanii waraana keessatt akka bannee kadhachuufiif qabu."	https://www.bbc.com/afaanoromoo/oduu-60727096
technology	Hojjattoonni Feesbuukii haasaawwan sagalee Messenger'n ergitan akka dhaggeefatan beektuu?	Hojjettoonni dhibbaan lakkaa'aman sagalee  fayyadamtootaa warrabame Feesbuukiin akka hiikaniif kanfalamaaf akka ture barameera. Dhaabbanni Feesbuukii kana gochuuf hojjattoota qaama sadaffaatti fayyadamaa ture. Feesbuukiin gocha qaama sadaffaatti fayyadamuu kana dhaabbileen akka Google, Applem Microsoft fi Amazon kanaan dura hojii walfakkaatuun himatamaa turan hordofuun jedhameeras. Gochichi ''torbaniin oliif'' dhabbachuu  hima Feesbuukiin. Hojjattoonnis viidiyoo haasaa namootaa kan kennamuuf yoo ta'u, attamiin akka argatame akka itti hin himamne, Bloomberg, kan oduu kana jalqaba gabaase, himeera. Feesbuukiin garuu, ergaawwan sagalee kunneenis harkaan kan hiikaman yoo ta'u, akka sirna hiikaa haasawaa battalumaatti (automatically) fooyyeessuuf  sirna nam-tolchee akka fayyadamamuuf jedheera. Akkasumas, kun kan hojjatamu wayita fayyadamtoonni tajaajilawwan hiikaa filaaniifi access microphone dhaaf hayyama kennan qofaadha jedha. ''Kan irra caalaa Apple fi Google taasisaa turan, sagalee namootaa xinxaluu erga dhaabnee torban tokkoon ol,'' jedhu dubbii himaan. Eegumsa daataa irratti biyyoota Gamtaa Awurooppaa keessatti Abbaan Taayitaa Hogganaa Feesbuukii kan ta'e Komishinara eegumsa daataa Erlaand. ''Waa'ee adeemsa ammaa gaaffiin irratti ka'ee kanatti Feesbuukii irraa odeeffannoo gadi fageenyaa gaafanna. Akkasumas, attamiin daataa namootaatti fayyadamuun kun dirqamawwan GDPR (Seera Eegumsa Daataa Waliigalaa) waliin adeema jedhe itti yaade irratti ibsa barbaadna,'' jechuun dubbi himtuun BBC News'tti himte jirti. Jalqaba baatii kanaattis Apple fi Google adeemsa hojjattoonni akka warraabbiiwwan sagalee fayyadamtootaa dhaggeeffachuun akka hiikan taasisuu dhaabusaanii himaniiru. Microsoft mataansaa waraabbiin sagalee fayyadamtootaa Skpye tajaajila hiikkaa batalaa namootaan kan xinxalamu ta'usaa mirkanneesseera. To'ataan daataa Luxembourg keessatti argamu wayita ammaa kanaatti Amaazoon waliin waa'ee fayyadama waraabiiwwan sagalee walfakkaatu hojjattoonni isaantiin itti fayyadaman irratti marii taasisaa jira.	https://www.bbc.com/afaanoromoo/oduu-49354781
sports	Atileetiin medaaliyaasaa dorgomaa dogoggoraan mo’ameef dabarsee kenne jajame	Atileetiin Ispeen dorgommii gosa sadii (triathlon) jedhamuurratti hirmaateefi silaa medaaliyaa argachuu danda'u, kaaniif dursa kennuun jajame. Atileetin kuni dorgommii bishaan daakaa, biskiliitii fi fiigicha of keessaa qabu irratti hirmaatee sadaffaa bahee osoo mo’achuu danda’u dorgomaasaa karaa dogoggoree mo’ameef dursa kennuun miidiyaa hawaasaa irratti jajamaa jira. Atileetiin Biriitiish Jeems Teegil dorgommii Ispeen keessatti adeemsifameen yeroo meetirri muraasni hafu otoo dogoggora hin uumne tahee silaa sadarkaa sadaffaa argata ture. Diyeegoo Meentriidaan isa mo’atee sadarkaa sana argate, garuu dogoggoorri akka uumame hubatee Teegil akka bira darbu taasise. ‘’Iddoon kun isaaf taha,’’ jedhe. Dorgommiin kun Fulbaana 13 taasifame garuu viidiyoon gochaa atileetii kanaa agarsiisu guyyoota dura gadhiifame. Namoonni baayyeen Meentiriidaa dorgomaasaaf iddoo gadhiise leellisan. Jimaata drabe Meentriidaa sadarkaa sadaffaa kabajaa fi qarshii doolaara 274 argate. ‘’Kuni waan maatiifi kilabni koo ijoollummaarraa na barsiisani. Anaaf waan addaa akkan dalagetti natti hin mula’tu,’’ jechuun Meentriidaan hordoftoota isaa miidiyaa hawaasaa irratti isa leellisan galateefateera. Teegil dogoggorri kan uumame dorgommicha xumuruuf fageenyi meetirri 100 gaditti yoo hafu dha. Teegil dogoggoraan karaasaa dhiisee gara ummataatti fiige. ‘’Mallattoo kaa’ame hin argine yookiin mallattichi seeraan hin teenye taha,’’ jechuun  Yuuroo Ispoortiitti dubbate. Meentridaan dorgomaasaa Teegil dogoggoraan duubatti hafe kana fiigee mo’achuu otoo danda’uu saffisa isaa hir’isuun isa eegee akka qaqqabu taasise. Teegil Meentriidaa harka fuudheeti sarara xumuraa darbee gale ‘’Karaa isaarraa akka maqe yeroon baru, nan dhaabadhe. Jeems meedaaliyaa kana argachuu qaba,’’ Jedhe Meentriidaan, kana boodallee waan akkanaa yoo dhalate akka irra deebi’u dubbate. Dorgommii kanarratti sadarkaa tokkoffaa kan bahe Haaviir Goomez kun ‘'seenaa guddaa dha,’’ jechuun isa dinqisiifateera.	https://www.bbc.com/afaanoromoo/oduu-54232654
politics	Manneen Barnootaa Afaan Oromoo Naannoo Amaaraa keessatti banamanii turan akkamiin cufamaa jiru?	"Naannoo Amaaaraa Godina Shawaa Kaabaatti aanaan Aangoo Laalaa fi xarraa jedhamu Naannoo Oromiyaa Aanaa Qimbibiit wajjin wal daangessa. Hawaasni aanaa kana gandoota ollaa aanaa Qimbibiit jiran hedduunis kan afaan Oromoo dubbatan yoo tahan, yeroo dheeraadhaaf mirga afaan dhalootaatiin barachuu gaafachaa akka turan himu jiraattonni BBC’n dubbise. Maatiin isaa aanaa Aangoo Laalaa fi Xarraa keessa akka jiran kan himanii fi amma Magaalaa Shanoo kan jiraatan Obbo Shimallis, gandoonni aanaa naannoo Amaaraa kana jalatti hammataman kaan shira rifirandamii jalqaba bara 1990moota irratti taasifameen gara naannoo Amaaraatti hammataman jedhu. “Hawaasni gandoota hedduu gara naannoo sanaatti kan hammataman shira rifarandamii fakkaatuun gageeffameen malee, nuti Oromoodha. Lafti kaan ammoo babal’ifannaadhuma yeroo dhihoo taasifameen gara naannoo Amaaraa jalatti hammataman,” jedhu. Erga gara naannoo Amaaraa jalatti hammatamanii garuu tajaajilli mootummaas ta’e barnootaa kan argataa turan Afaan Amaaraatiin qofaa akka ta’es himu. Obbo Shimallisi fi jiraataan aanichaa biraa maqaan isaanii akka hin ibsamne BBC gaafatan akka jedhanitti, naannoo Amaaraa aanaa Aangoo Laalaa fi Xarraa kanatti manneen barnootaa afaan Oromoo akka banamaniif sababa kan ta’e gaaffii uummataa dhiibbaa uumaa dhufedha jedhu. “Waggaa afuriin dura yeroo naannoo Oromiyaa keessatti warraaqsi cimaan deemaa ture sana hawaasni aanaa kanaas afaan kanaan barachuu qabna jechuun dhiibbaa gochaa turan. ""Yeroo sana naannoo Oromiyaa kan bulchaa turan Obbo Lammaa Magarsaa Obbo Gadduu waajjin dubbachuun akka manneen barnootaa kun banamuuf ta’e,” jedhan jiraattonni. Sababa kanaanis aanaa naannoo Amaaraa kana keessatti manneen barnootaa 20 tahan afaan Oromootiin akka barsiisan ta’ee hojiin jalqabame. Waajjiira Barnootaa Aanaa Qimbibititti ogeessa Qorannoo Sirna Barnootaa kan tahan Obbo Masfin Raggaasaa ammoo ogeessa gara aanaa Aangoo Laalaa fi Xarraa deemuun deeggarsa gochaa turaniidha. “Yeroo sana manneen barnootaa Afaan Oromoo 20 banuudhaaf hojjetamaa ture. Waajjira barnootaa aanaa Qimbibiit Xalayaan gaafachuun Aanichatti deddeebi’ee deeggarsa gochaan ture. Barsiisota qacaruu, kitaabaa fi kaan mijeessuu irrattin hojjechaa ture,’’ jedhan. Manneen barnootaa Afaan Oromoo aanaa Aangoo Laalaa fi Xarratti banaman keessaa tokkotti barsiistuu akka taatee fi maqaan ishee akka ibsamu kan hin barbaanne shamarreen tokkos akkas jechuun akkaataa itti achatti hojii jalqabde himti. “Ani kanan ramadame bara 2012ti. Beeksisichi naannoo Amaaraa kanatti afaan Oromootiin barsiisaan barbaadama kan jedhu argeen galmaa’e. Beeksisni kan bahe Naannoo Oromiyaa Shanootti. Achittin dorgomnee. San booda mana barumsaa irratti carraadhaan ramadamne” jetti. Barsiisonni kunneen adeemsi qacarrii isaanii naannoon Oromiyaatti raawwatus itti waamamni isaaniis ta’e mindaa kan kanfaluuf garuu naaannoo Amaaraatiin. Ogeessi barnootaa aanaa Qimbibiit Obbo Masfin yeroo sanaa kaasee hanga yeroo dhihootti qunnamtii gaarii qabna ture. Deeggarsa ogummaa hundumaa nutu kennaafi ture jedhan. Walakkeessa bara 2014 kanaa asitti garuu hariiroon isaan wajjin qaban laafaa akka dhufee fi manneen barnootaa Afaan Oromootiin barsiisaa turan akka cufamaa jiran odeeffannoo qabaachuus himan. “Ani kanin beekuu fi sirrittis deeggaraa ture manneen barnootaa Afaan Oromoo jahatu turan. Isaanis barattoota sirritti qabu. Daree tokko keessa hanga barataa 50 qabu. Hawaasni naannoos yeroos gammachuu qaba ture,” jechuun haala ture yaadatu. Deeggarsa waajjirri barnootaa aanaa Aangoo Laalaa fi Xarraa waajjira barnootaa aanaa Qimbibiit gaafatuunis kitaabilee barnootaas naannuma Oromiyaa irraa argachaa akka turanis himu. “Manneen barnootaa kun deeggarsa gahaa hin qaban. Kitaaba dhuunfaadhaanfaa warra Oromiyaa irraa ergifannee barsiisaa turre,” jetti baarsiistuun mana barumsichaa tokko. Akka jiraattonni naannoo sanaa jedhanitti, gaaffii uummaataa waggoota afuriin dura ture deebisuf aanaa naannoo Amaaraa kana keessatti manneen barnoota Afaan Oromoo banamanii hojii jalqabanii fi adeemsarra turan 20 ta’u. Isaan keessaa amma barumsa kan kennaa jiru manneen barnootaa sadi qofa yoo ta’u kaan isaanii dhaabbataniiru. Mana barumsaa cufame tokko keessatti barsiisaa kan turee fi manni barumsichaa cufamnaan gara naannoo Oromiyaatti deebi’uu kan himu barsiisaa Guutaa Tolaa (Maqaan kan jijjiirame) haala ture akkas jechuun hima. “Ani manni barumsaa sun banamee waggaattin achitti ramadamee deeme. Uummani naannoo sanaa hunduu afaan Oromootin baranna jedhanii sochii godhan. Booda kara aanaa sanaatiin barsiisota irratti dhiibbaa gochuun jalqabame.” “Uummata keessa deemaniis ‘ijoolleen keessan silaa afaan Oromoo akkanaanuu beekti baratanii maal godhu? Eessatti ittiin hojjetu? jechuun dhiibbaa uummata keessatti godhamaa ture. Uummata tuttuqan. Uummannis deemee deemee yaadicha fudhatee manni barumsaa cufamuurra gahe,” jedha. Kitaabni Afaan Oromoo waan hin jirreef ijoolleen barnoota afaan Oromoo kanaan seeraan barachaa hin jiranii kan jedhus dhiibbaa ture keessatti sababa ijoo akka ta’es eera barsiisaan kun. Barattoonni manneen barnoota kun yeroo jalqabu barumsa jalqaban amma kutaa 4ffaa gahaniiru. Manneen barnootaa Afaan Oromoo kun garuu kutaa tokkorraas barsiifamuun dhaabbateera, kutaa afuriin boodas hin jiru jedhu barsiisonni kunneen. “Walgahii yeroo nu teessisan ‘Dhimma siyaasaatiif yeroo duraa sana asitti baname malee amma dhimma keenya miti’ nuun jedhan. Kun fedhii hawaasaas miti jedhan. Nuyi yoo gaafannummoo hawaasni fedhii qaba,” jedha Guutaan. Manneen barnootaa kunneen keessatti barnoonni Afaan Oromootiin barsiifamuun akka dhaabbatuu fi kanneen kutaa 4ffaa gahanis bara dhufu kutaa tokkoffaa seenuun barumsa isaanii Amaariffaan akka baratan murteessanii jirus jedhu barsiisonni. Itti gaafatamaa itti aanaa waajjira barnootaa aanaa Aangoo LaaLaa fi Xarraa kan turanii fi dhimma manneen barnootaa kanarratti itti dhiheenyaan aanaa Qimbibiit wajjin hojjechaa kan turaan Obbo Gallee Kidaanee bilbilaan dubbisnus amma odeeffannoo kennuuf fedhii akka hin qabne himan. Dhimma kanarratti gaafachuuf Naannoo Amaaraatti Bulchaa Godina Shawaa Kaabaa kan tahan Obbo Taddasaa G/Tsaadiq argachuuf irra deddeebiin bilbillus sababa ‘walgahirran jira’ jedhuun argachu hin dandeenye. Gama naannoo Oromiyaatiinis dhimma kana kan gaafanne Hoogganaa Itti aanaan Biiroo Barnoota Oromiyaa Obbo Efreem Tasammaa, Nannoon Oromiyaa yeroo deeggarsa gaafatamu deeggarsa kennuun alati dhimma naannoo biraa keessaa seenee waan murteessu hin qabu jedhan. “Deeggarsa yoo nu gaafatan nuti deeggarsa kennuuf qophiidha. Fakkeenyaaf godina addaa Oromoo keessatti deeggarsa kitaabilee hedduu ni kennina. Kan kenninu garuu yeroo naannichi nu gaafatudha. Saniin alatti daangaa bulchiinsa naannoo biraa keessa seennee kanatu siif mala jechuu hin dandeenyu,” jedhan. Naannoo Amaaraa ollaa aanaa Qimbibiit kanatti sababa manneen barnoota afaan Oromoo banamanii turan cufamaa jiraniif barsiisonni achitti ramadamanii hojjechaa turanis hojii dhabdummaa, barattoota kutaa 4ffaa gahanis kutaa 1ffaatti deebi’uutu eeggataa jira."	https://www.bbc.com/afaanoromoo/articles/ceqn9dgd732o
sports	Mohammad Saalaa ilaalcha namoonni amantii Islaamaa irratti qaban akkamiin fooyyeesse?	Waggaa shan dura bara 2017 kilaba Roomaa irraa Liivarpuul kan seene mootiin kubbaa miillaa lammii Masrii Mohammad Saalaa, ammas waggoota sadan dhufaniif kilaba kana keessa turuuf mallatteesseera. Kanaanis namoonni hedduun boqonnaa fi gammachuu guddoo argatan. Saalaan jalqabuma wayita Liivarpuul seenu taphataa collee goolii hedduu galche ta'e, isa booda kilabasaa chaampiyoonaa Awurooppaa fi Ingiliiz taasisuu keessatti qooda olaanaa gumaacheera. Oolee bulee beekamtii daangaa hin qabnetti seene, dirree keessatti amala agarsiisuun qalbii namaa booji'e. Taphataa gameessi kun hojii tola ooltummaa barnoota, fayyaa fi mirga bineensota airratti hojjeteen badhaasa gonfateera. Mohammad Saalaa hundaa ol ija hawaasa addunyaa keessa kan galche wayita goolii galchu yeroo hunda sujuudii bu'uu (addasaa dirreen wal-tuqsiisee waaqa kadhachuu) isaati. Gochi isaa kun namoota kubbaa miillaa hin hordofnellee akkaan hawwateera. Bara 2015 namni tokko waa'ee taphattoota waan amantii Islaamaan walqabatu dirree keessatti mul'isanii ''kabaja nama dhowwachuudha'' jechuun erga barreessee booda akkaan qeeqameera. UK Yuuniversitii Angliyaa jedhamu keessatti siyaasa idil-addunyaa kan barsiiftu Dr Solava Ibrahim, ''amantiin Islaamaa shororkeessummaa, hookkara yookiin miidhaa dubartootaan walqabsiifamee hubatamuun'' namoonni akkasitti taphattoota kunneen akka hubatan sababa ijoodjha jette. Waggaa dheeraaf deeggartuu Liivarpuul kan taate Dr solava Ibrahim, tibba Mohammad Saalaa sijuudii bu'uu eegalu battalli ture akkaan qalbii namaa hawwate jette. Deeggartoonni kuma dhibbaan lakkaa'aman Mohammad Saalaa ''Kennaa Allah (waaqaati). Yoo inni goolii lammaffaa galchu anis Musliman ta'a,'' jechaa turan. ''Fudhatamummaa qofaaf osoo hin taane fakkeenya akka ta'u agarsiisaa ture. Biyyoota Arabaa, Baha Giddugaleessaa fi Afrikaa qofaaf osoo hin taane dargaggoota UK'f fakkeenya ta'uu ture kaayyoonsaa,'' jette. Kilaba Liivarpuul bakka bu'uun biyyoota Arabaa keessatti kan hojjetu Najib Al-Hakimi wayita dargaggoonni Mohammad Saalaa jaal'achuun faarsan akkaan ajaayibsiifachuu hime. ''Sababni isaa namoonni Muslimoota akka waan shororkeessitootaa fi namoota waan didaniitti fudhatu.'' Garuu gochaansaa ilaalcha kana akka jijjiiruu danda'u mul'ise jedha Najiib. Ergasii deeggartoonni hedduun biyyoota Arabaa irraa gara Anfiildi imaluun akka Mohammad Saalaa daawwatan hime. ''Dargaggoonni hedduun qomee isaa uffatu, waa'eesaa dubbatu, gaarummaasaa leellisu.'' Deeggaraa Liivarpuul kan ta'ee fi Anfiildiif kan barreessuu Neil Atkinson ''namni amantaa Islaamaa qoollifatu gocha Mohammad Saalaa haa ilaalu,'' jedhe. ''Erga addaan lafa tuqee galateeffatee (sujuudii bu'ee) booda deeggartootatti garagalee waliin gammachuusaa ibsa. Kun miira gammachuu guddaa keessa nama galcha,'' jedhe. Leenjisaan Liivarpuul Yargan Kilop yeroon Mohammad Saalaa kadhannaa itti godhatu yeroo qophii taphaa keessa akka galu dubbatanii turan. Dursaan kilabichaa Jordan Henderson garechi wayita gammachuu ibsatu dhugaatii Champagne alkoolii hin qabne akka fayyadamu filateera jedhe. Mohammad Saalaa dhimma walqixxummaa dubartootaa irrattis dubbachuun kabaja argateera. ''Dubartiin kan ammaa caalaa kabaja argachuutu malaaf,'' jedhee ture. Manneen barnootaa maqaasaan banaman, kanneen ''dhiibbaa Saalaan uume- Salah effect''- irratti xiyyeeffatan keessaa tokko keessatti barattoonni UK yaada akkas jedhu qoodan: ''Namoonni karaa biraatiin amantii Islaamaa ilaaluu akka eegalan daandii saaqe.'' Jibbiinsa amantii Islaamaa jijjiiruu keessatti qoodi taphataan kun gumaache waan ajaayibaati jedhan Kantiibaan Magaalaa Liivarpuul Steve Rotheram. Gaazexaan Time jedhamu bara 2019 Mohammad Saalaa taphataa collee dhiibbaa cimaa uume jechuun namoota 100 keessatti ramadee ture.	https://www.bbc.com/afaanoromoo/articles/cl5ngpwyk14o
sports	Maaliif Liiverpuul haala kanaan akka mo'ame hubachuuf yeroo na barbaachisa- kiloop	"Bara darbe Liiverpuul waancaa afur waggaa tokkotti injifachuuf fiixee irra gahee ture. Shaampiyoonsi Liigii xumuraaf gahuun Riyaal maadiridiin injifatamee dhabe. Ji'a afur booda garuu Kiloop gareen isaanii kun ''irra deebiin haaressuu'' barbaadaa jedhanii gaafachuu jalqaban. Roobii kaleessaa Liiverpuul tapha jalqabaa Shaampiyoonsi Liigii Naappolii waliin gaggeesse 4 fi 1'n injifatame. Taphataan sarara ittisaa duraanii Maan Yuunaayitid Riyoo Fardinaand Liiverpuul haala akkanaan mo'amuun ''waan namatti hin tolle'' jedhe. Kiloop erga bara 2015 Liiverpuul leenjisuu jalqabee milkaa'ina gaarii fidaniiru. Jalqabbiin baranaa kun garuu garicha haaressuu barbaachisaa? gaaffii jedhu kaasaa jira. Naappooliidhaan erga injifatamanii rakkoo jiru adda baruufuu ''yeroon itti yaadu na gaafata'' jedhan Kilooppi. ""Boqonnaa dura tapha gadhee taphanne, yeroo baay'ee boqannaa dura galchiin sadii nurratti lakkaa'amee hin beeku,'' jedhan Kiloop. Kiloop taphattoota isaanii ciccimoo miidhaman dhabanii ture. Sadiyoo maaneen ammoo Baayern Munik gale. ''Aliisen karra eegaa fakkaatu qabaattee galchii hamma kanaa galuun waan hin fakkaanne. Irra deebiin mataa keenya rgachuu barbaachisa. Wantoota hedduu hir'atantu jira'' jedhan. Liiverpuul torbe kana ammoo Woolvis waliin taphata. Woolvis yoona kolfaa jiru, yeroo gaariin isaan waliin taphannu amma jedhu taha,'' jedhe Kilooppi. ''Kubba Miilaa keessatti yeroo hundumaa furmaatni jira. Haala gaariin hin taphanne. Kanumaaf mo'amne. Hojiin hojjetamu jira. Kun ittigaafatamummaakooti, garuu itti yaaduuf yeroo na gaafata,'' jedhan. Andii Roobertsan ''qabxiima nuuf malu arganne, dammaqnee taphataa hin turre. Gahumsa bu'uuraa keenyatti deebi'uu qabna,'' jedhe. Kilooppi garee isaa irraa kaka'umsaa fi kutannoo barbaadu argataa hin jiru kan jedhe ammoo Riyoo Ferdinaandidha. Tootenahaam morkataa isaa Maarsee galchii Riichalisan lamaan 2 fi 0'n mo'ate. Ayaaksi bara kana taphattoota cicimoo akka Lisandiroo Maartineez, Antoonii, Istiifen Haaler, Garvanech fi kaan gurgurus injifannoo irraa isa hin dhorkine. 4 fi 0'n bara kana dorgommichatti kan deebe Reenjersiin mo'ate. Har'a ammoo Liigii Awurooppaan taphni Maan Yuunaayitid Riyaal Sosedad waliin godhu eegama."	https://www.bbc.com/afaanoromoo/articles/cgx931lz19jo
health	‘Manni keenya halkan tokkotti hospitaalatti jijjiirame	Mukuul Gaarg Ebla 24  eessummisaa umuriin ganna 57 dhukkubsatee ho’ii qaamaasaa daballaan baayyee akka yaadda'an dubbata. Guyyaa lama booda miseensoota maatiisaa 17 keessa namootni lama biroonis dhukkubsatan. Jalqabaratti Mukuul Gaarg koronaavaayirasiidha jedhe amanuu waan hin feeneef, uttaalloodha jechuun bira tare. “Mana keessatti namootni shan jaha ta’anii dhukkubsatanii beeku, na’uu hin qabnu,” jechuun ofitti hime. Guyyoota itti aanan keessatti namootni mana sanaa shan biroon mallattoo Covid-19 agarsiisuu yeroo eegalaan, naasuun isaa dabalaa adeeme. Sana booda maatii isaani 17 keessa 11 koronaavaayirasii akka qaban barame. “Nama bakkee waliin wal hin agarree, namni haraan bakkeerra mana keenya seenes hin turre. Ta’us garuu Koronaavaayirasiin mana keenya seene maatii keenya tokko tokkon hubuu eegale,” jechuun Gaarg barreesseera. Qajeelfamni sochii ugguruu biyyattii, namootni manaa akka hin baanee godhu Bitootessa 25 eegale hanga torban darbanitti ture. Indiyaa keessatti garuu manneen maatii jiran keessa %40 kan ta’an maatii dhaloota adda addatu waliin jiraata. Kun immoo vaayirasichaaf nama saaxila, sababiinsaa qorannoon akka agarsiisutti vaayirasichi mana keessatti caalatti daddarba. “Maatiin hundi bakka tokkotti yeroo walitti qabamu namni tokko qabamnaan, warra kaaniif kan hin oolle ta’a,” jedha ogeessi qorannoo vaayirasii Dr Jaakoob Joon. Akka maatiin Gaarg hubatanittis, maatiin guddaan yeroo sochiin uggurametti mana tokko keessa turanii gorsa walirraa fagaachuu jedhu hojiirra olchuun hin danda’amu. Maatiin Gaarg mana darbii sadii safara walitti sissiqaa kaaba-lixa Delhii keessa jiraatu. Gaaarg, nama ganna 33, hadhawarraasaa ganna 30 fi ijoolleen isaanii lamaan ganna jahaafi lamaa darbii sadaffaarra jiraatu. Darbii hafan lamaan keessa ammoo essummmansaafi maatii isaaniitu jiraata. Maatii isaanii keessa da’imaa ganna afurii kaasee hanga akaakkayyuu isaa ganna 90 siree irraa ka’uu hin dandeenyetu jira. Manneen biroo hedduu dhiphoo kan ta’an ta’us mannii maatii Gaarg bal’aa ture. Ta’us vaayirasichi ariitiin tatamsa’uun ga’eessoota manasanaa harka caalan hubeera. Maatiisaanii keessa kan jalqaba dhukkubsate eessuma Gaargidha. Maatiin garuu ammayyuu vaayirasichi akkamiin akka isa qabate hin beekan. “Lafa gabaattii ykn namoota kuduraa naanneessan irraa ta’a jennee yaadna, sababiinsaa wantoota kanaaf malee namni manaa ba’ee beeku hin jiru,” jedha. Garuu vaayirasichi tatamsa’aa akka deemeen sodaafi qaniirraan kan ka’e qorannoo gaggeessurraa of qusatani. “Nuti 17 taanuus, qofummaan garuu nutti dhaga’ame. Utuu nuti waa taanee sababa koronaavayirasiin logii jirurraan ka’e namni awwaalcha keenyalle dhufu jiraa?” Garuu jalqaba Caamsaa keessa yeroo adaadaansaa ganna 54 hargaanuuf rakkattutti maatiin gara hospitaalaatti ishee geessan. Sana booda hundi isaanii qoratamuu akka qabnu hubachuu isaanii Gaarg ni hima. Baatiin Caamsaa guutuu vaayirasichaa wal’aanuun darbe. Gaarg sa’aatii dheeraa doktarootaa waliin bilbilaan haasa’uun akka dabarse hima. “Mallaatoo isaan qaban irratti hundaa’uun bakka maatii keenya geggedarra turre. Kanaaf, namootni ho’ina qaamaa guddaa qaban lama kutaa tokko keessa hin bulan. Namoota hubaman 11 keessaa 6 durumaan dhibee sukkaaraa, onneefi dhibbaa dhigaa waan qabaniif isaan caalatti saaxilamoo turan. “Halkan tokkotti, hundi keenya dabareen akka narsiitti tajaajilaa manni keenya wiirtuu wal’aansa Covid-19 ta’e,” jedha Gaarg. Gaarg mudannoo maatiisaa kana qooduuf kan filate namoota gargaarsa gaafachuuf soodatan jajjabeessuf akka ta’e hima. “Jalqabaratti, namni maal jedha isa jedhu yaddofna turre. Boodarra deebii namootaa, rakkoo hin qabu vaayirasichaan qabamuun wanta nama qaanessu miti jedhu arguun gaaridha.” Torban lammataa Caamsaa keessa, mallattoon dhukkubichaa badaa deemee maatiinis jala jalaan vaayirasicharraa bilisaa ta’aa dhufuun isaanii tasgabbii uume. Adaadaan Gaargis vaayirasicharraa bayyannattee hospitaalaa baate. Haalli hamaan kun akka dhumetti itti dhaga’ame. Dhuma Caamsaa keessa isa dabalatee nama sadii qofatu vaayirasicha qaba ture. Waxabajjii 1 irratti marsaa sadaffaaf qoratamanii vaayirasicharra bilisa ta’an. “Akka maatiitti, akka batii jalqabaa yeroo sochii ugguraatti yeroo ammanaa waliin dabarasinee hin beeknu. Yeroo gammachuu maatii keenyaa ture, duraa dubaan yeroo maatiin dhukkubsaachaa deemutti cimaa dhufe malee jedha. “Yeroo gariifi hamaa waliitti wal agarree ta’us kun waliin akka jabaannu nu godheera,” jedha. “Deebinee akka hin qabamneef of eeggannoo gochaa jirra, ta’us ammaaf garuu vaayirasii kana mo’annee darbuu keenyaa gammachuu guddaa keessa jirra.”	https://www.bbc.com/afaanoromoo/oduu-53003327
politics	Filannoo, caaseffama: bu’uurri waldhibdee Majliisaa maali?	Waldhibdeen Gumii Waliigalaa Dhimmoota Islaamummaa (Majlisa) Itoophiyaa erga dhalatee kan bubbule ta’us, Ji’a Ramadaanaa bara 1443ffaa (2022) hordofee qoccolloon hooggantoota hoji raawwachiistuu gidduutti akkaan hammaate karaa miidiyaalee hawaasummaa ibsamaa tureera. Gaaffii hawaasa Muslimaa danuu kan ta’ee fi yeroo dheeraaf osoo hin gaggeeffamin kan ture Yaa’iin Waliigalaa Majlisaa tibba darbe guyyoota afuriif erga gaggeeffamee booda, yaa’ii ALI Caamsaa 18, 2014 hoteela Sharaatanitti taa’amerratti murteewwan hedduun darbaniiru. Murteewwan yaa’iin kun dabarse keessaa tokko hoji-raawwachiistota mana maree ulamootaa duraan turan kaasuun haaraa filachuu ture. Koreen hoji-raawwachiistuu haaraan miseensota 15 of keessaa qabaachuu akka qabutti hundaa’e. Akkasumas yeroo dheeraaf osoo hin raggaasifamiin kan ture seerri ittiin bulmaata Majlisaa, filannoo Fulbaana dhufu gaggeffamu irratti ni ragga’a jedhamee eegamee ture, garuu yaa’ii kanarratti ragga’eera. Bulchiinsa majlisaa filannocha booda itti fufuuf, seera ittiin bulmaataa dhaabbataa ta’ee akka tajaajilus yaa’iin kun murteesseera. Yaa’iin kun, bulchiinsa mana maree ce’umsaa yeroonsaa dhumataa jiru bakka bu’u hundeessuuf, filannoo Fulbaana dhufu gaggeeffamuuf koree haala  mijeessu filannoo hundeessee raggaasiseera. Kana malees yaa’ii kanarratti, Gumii Waliigalaa Dhimmoota Islaamummaa Itoophiyaatti pireezidantii ta’uun waggoota sadan darbaniif tajaajilaa kan turan Mufti Haji Umar Idriis fi Itti Aanaan isaanii Dr Jaylaan Kadir akkasumas barreessaa ta’uun tajaajilaa kan turan itti gaafatamummaasaaniirraa kaafamaniiru. Bakkasaanii ammoo Sheek Hajjii Ibraahim Tufaa pireezidantii, Sheek Abdulkariim Itti Aanaa Pireezidantii, akkasumas Sheek Nuuraddiin Daliil barreessaa ta’uun muudamuu yaa’ii gaggeeffamerratti ibsameera. Murteewwan darban kunneen garuu miseensotaa fi hooggantoota Koree Hoji-raawwachiistuu duraanii biratti fudhatama hin arganne. Inumaa Muftii Haji Umar Idriis filannoo haarofti gaggeeffamee borumtaa isaa, ‘’Yaa’ichi beekamtii Majlisaa hin qabu. Murteen darbes seeraan ala. Nu birattis, hawaasa birattis fudhatama hin qabu,’’ jechuun karaa miidiyaa hawaasummaa ibsa kennan. Qoqqoodiinsa har’a Majlisa keessatti mul’atu kun wagga 11 of nu deebisee, bu’uura waldhibdee akka ilaallu nu dirqamsiisa. Bara sanarraa eegalee dhibdee hawaasa muslimaa keessa jiruuf furmaata barbaaduuf rogeeyyiin hojii eegalan ammallee furmaata waaraarra hin geenye. Waggaa 11 dura mootummaan Itoophiyaa yaada amantii al-Habash jedhamu biyya Libaanan irraa gara Itoophiyaa galchuun hawaasa Muslimaa burjaajesseera jechuun hordoftoonni amantichaa, keessattuu beektonni amantichaa gaaffii kaasuu eegalan. Qaanqeen dubbii gaaffii kanarraa kaate mootummaa fi amantoota gidduutti babal’achuun gaaffilee biro hedduu dhaltee dubbiin daranuu hammaate. Koree fala barbaadduu hawaasa Muslimaa jechuun beektonni amantichaa sochii eegalan guutummaatti hidhamuu hordofee warraaqsi biraan ‘’Sagaleen keenyaa yaa dhagahamu’’ jedhu miidiyaa hawaasaa irratti eegalamee, achiin booda gara mormii jabaatti geeddarame. Yeroo sana koreen fala barbaadduu gaaffilee ijoo sadi gaafatan. Gaaffileen kunneenis: Majlisni nama hawaasni Muslimaa filateen akka gaggeeffamu, barsiisa amantii al-Habash jedhamu humnaan nurratti fe’uun haa dhaabbatu fi dhabbanni Awuliyaa Majlisaan osoo hin taane addatti boordiidhaan buluu qaba kan jedhaniidha. Miseensonni Koreen fala barbaadduu 17 kan turan yoo ta’u, isaan hunduu himata shororkeessummaa irratti banameen ALI Adoolessa 2007 hidhaan waggaa 7 hanga 22 itti murtaa’ee ture. Hidhaa waggaa afurii booda bara 2011 mootummaan  jala bulti waggaa haraa irratti dhiifama godheefii hidhaatii baase. Jijjiirama gama siyaasaan biyyattii keessatti uumameen walqabatee yaa’ii waliigalaa ALI Ebla 23, 2011 gaggeeffamerratti kan hundaa’e Manni Maree Ce’umsaa Majlisaa, gaaffilee hawaasni muslimaa waggootaaf kaasaa ture ni deebisa jedhamee eegamee ture. Majlisa ce’umsaan alattis jaarmiyaa kana keessatti jijjiirama fiduuf koreen miseensota sagal qabus hundaa’ee ture. Koree kana keessatti miseensonni hammataman; koree fala barbaadduu duraanii keessaa namoota sadi, Majliisa gaaffiin irratti ka’aa ture keessaa namoota sadi fi qaamolee walabaa jedhaman irraa namoota sadi. Ustaaz Abuubakar Ahmad, Ustaaz Kaamil Shamsuu fi Ustaaz Ahmaddiin Jabal koree fala barbaadduu bakka bu’uun seenan. Majlisa duraanii keessaa ammoo Mufti Haji Umar Idriis, Sheek Mahaammad Amiin fi Sheek kadir miseensa koree kanaa ta’uun filataman. Qaamolee walabaa ta’uun kan filataman ammoo Pirofeesar Mahaammad Habiib, Dr Idriis Mahaammad fi Sheek Mahaammad Jamaal turan. Ministirri Muummee Abiy Ahmad fi Yeroo sana Ministira Nagaa kan turan Aadde Mufariyaat Kaamil yaa’ii waliigalaa Sharaatan kan hawaasni Muslimaa 500 ta’an kutaalee Itoophiyaa garaagaraa irraa argaman irratti hirmaatanii turan. Koreen haaraa filatamee fi yaa’iin haaraa gaggeeffame kun rakkoo ture ni fura jedhamee abdatame.  Waliigalatti Majlisi ce’umsaa kun gaaffilee ijoo sadi akka deebisuuf dirqamni itti kennamee ture. Isaanis: Majlisi qama seera qabeessa ta’ee of danda’ee akka dhaabbatuuf labsii dandeessisu raggaasisuu, qajeeltoo ittiin bulmaata Majlisaa fi tokkummaa fi qindoomina ulamootaa irratti sanada waliigaltee qopheessuun qama dhimmi ilaaluuf dhiyeessanii raggaasisuu fi filannoo gaggeessuun hooggansa Majlisa dhaabbiin gaggeessu filachuudha. Kora Sharaatan booda Yunaayitid Arab Imireetis (UAE), Dubaay keessatti korri lammataa taa’ame. Korri kun akkaan murteessaa ture, sababni isaa seerri ittiin bulmaata majlisa ce’umsaa kan irratti ragga’e waan ta’eef. Qajeeltoon ittiin bulmaataa kun caaseffama Majlisa Ce’umsaa ifatti kan kaa’uudha. Korri Waliigalaa Majlisa Ce’umsaa kun hojii dhimma Islaamummaa qama olaantummaan dursu yoo ta’u, Koreen Ulamootaa ammoo itti aanee lammaffaarra jira. Koreen Hoji-raawwachiistuu Majlisa Ce’umsaa ammoo sadarkaa sadaffaan kan hoogganu yoo ta’u, ittti aansee boordii Majlisa Ce’umsaatu jira. Aangoo olaanaa kan qabu Korri Waliigalaa Majlisa Ce’umsaa miseensota 32 kan qabu yoo ta’u, miseensonnis qondaaltota korichaa fi boordii majlisa ce’umsaati. Itti waamani isaa Kora Waliigalaaf kan ta’e Gumiin Ulamootaa miseenota 26, boordiin ammoo miseensota torba qabu. Yeroo ce’umsaa Manni Maree Ulamootaa Pireezidantii, Itti Aanaa Pireezidantii fi Barreessaa ta’uun ni filatamu. Kanaafuu ammaa gaaffii ijoo kan ta’ee fi burjaajiin gidduu kana uumame, Korri Waliigalaa kun Pireezidantii isaa Muftii Haji Umar Idriis fi qondaaltota kaan buqqisee kaan filachuuf mirga qabamoo hin qabu kan jedhuudha. Bu’uuruma qajeeltoo ittiin bulmaataa Dubaay kanaan Korri Waliigalaa kun miseensota koree hoji-raawwachiistuu filachuu fi kaasuu, akkasumas waggaatti yeroo lama kora gaggeessuuf mirgaa fi dirqama qaba. Osoo yaa’iin waliigalaa kun hin waamamiin dura miseensoota mana maree ulamaawwanii keessaa 19 fi miseensoota boordii Mjiliisaa torba pirezidaantichaan ari’atamanii akka turan barsiisaan seenaa fi dhimmicha hordofaa kan turan Ibraahiim Mulushawaa ni dubbatu. Miseensa koree hojii raawwachiiftuu duraa ta’uun kan turan Sheek Ahimadi Awwal Sa’iid, ‘‘eenyunuu walitti qabuun yaa’ii waliigalaa jechuun qaboo yaa’ii qabsiisanii tokko mudani tokko buusuun sirrii miti,’’ jedhu. Biyyattiirraa ulamaawwan walitti qabamuun hirmaachu qabu ture kan jedhan Sheek Ahimadi, ofiinu miseensa mana maree ulamaawwanii ta’anii osoo jiranu osoo hin hirmaatiin hafu dubbatu. Majiliisicha keessa gareen lama jiraachuun osoo beekamu garee tokkicha adda baasuun muduun sirri miti kan jedhan Sheek Ahimad, gareen lamaan kunis suufiifi salafii jedhamuun akka adda baafamu kaasu. Oggeessi seenaa Ibraahiim Mulushawaa akka jedhaniitti, yaa’ii jalqabaa Sharaataniitti taa’ameerratti ulamaawwan 26 yoo ijaaraman 13 Suufii, 13 ammoo Salaafii bakka bu’uun ture jedhu. Haata’u malee Majiliis filatameefi garaagarummaan waggoota sadan darbaniif ture bu’urriisaa kana hin turre jedhu. Fakkeenyaafis namoonni amma ittaanaa fi barreessaaf filataman kanneen akka mallattoo Suufii ta’usaanii kaasu. Sheek Ahimad Awwal, ‘‘Yeroo Sharaataniitti filatamus sirriin hin hojjatamne. Dabatu hojjatame. Kan gama lamaan walqixxeessee fi sirreesse hin turre,’’ jechuun qeequ. Itti dabalunis, ofiisaaniif islaama Suufii ta’usaanii kaasuun, osoo filannoo amma gaggeeffameen filatamanii jiru ta’ee, ‘‘garee tokko bakka bu’uu fi adda bahee osoon deemee silaa eenyutu na simata ture’’ jedhan. Yaa’icharratti kan hirmaatanii turan Sheek Abdulaaziiz Sheeh Abdul Walii gama saanitiin, yaa’ii Shaaraatan irratti ulamaawwan 26 keessaa tokko ta’un filatamanii turan. Ammas mana maree ulamaawwaniifi koree hojii raawwachiiftuu haaraa filatame keessatti ittaanaa barreessaa ta’un filatamaniiru. Akka Sheek Abdulaaziiz jedhaniitti, yaa’iin waliigalaa kan miseensoonni barbaachisan guutameefi seera qabeessa ture jedhu. Miseensoota 32 keessaa 22 waan argamaniifu kunis hangi miseensa argamu qabuu guutamu barbaachicha. ‘‘Namoonni muraasni kanneen ilaalcha Suufii qaban qofaa hammachu qaba kanneen jedhan jiru. Ummanni isilaamaa bal’aafii beektoonni maqaawwan amma dhofnuu isaaniif dhimmaafi madda mormii miti. Garaa garummaan ilaalchaa dhaabbata kamuu keessatti argamu jiraatulleen, garuu ammo dhimma bu’uuraafi kan irratti waliigalan irratti kan wal argan’’ jechuun ibsu. Garaagarummaan Suufii fi Salfii jidduu jirus akkaataa waaqeeffannaa muraasa ta’u dubbatu. Fakkeenyaaf, Suufiiwwan guyyaa dhaloota Ergamaa Mohaammad ykn Moliidiin ni kabajama yoo jedhan, Silfiiwwan ammo ejjannoo hin kabajamu jedhu akka qaban himu. Kana malees wantoonni sulaataan booda taasifamaniifi solaanni sagalee ol kaasuun waliin taasifamu bu’uuraalee garaagarummaa keessaa tokko ta’u dubbatu Sheek Ibraahiim wayita garaagarummaa isaan jiru guddaa akka hin taane dubbatan. Ibiraahiim akka jedhaniitti garaagarummaan jiru kan bulchiinsaati malee kanaa miti. Yaa’iin waamamee ture seera qabeessa ture kan jedhan Ibraahiim, haala ittiin bulmaata Dubaayiitti mallatteeffameetti pirezidaantiin yaa’ii waamu yoo hin dandeenyee ta’e ittaanaan waamu akka danda’u haaluma kaa’ameen kan gaggeeffameedha jedhu. Kana malees miseensoonni harka 50 ta’an waan irratti hirmaataniif seera qabeessummaansaa ni cima jedhu. Gama sabdaneessuummaa ilaalchisuun saba tokkorraa itti baayyataniiru jechuun ka’uufis, miseensoota koree hojii raawwachiiftuu 15 keessaa sabni jedhamu sun kan qabu afur qofaadha jedhu. Qabxiileen akkasii kunneen kan kaafamanis dandeettii qaxilee akkasiitiin haguuguuf jechadha jedhu. Majiliisni aangoorra ture aangoo gadhiisuu wayita hin barbaanneetti akkasumas hojii raawwachiftoonni haaraa filataman ittigaafatamummaa harkaa fudhuuf haala eegaa jiraniitti, carraan majiliisa ittaanuu maal ta’a? jedhamuun gaaffii dhiyaateef ture Ibraahiimiif. Isaanis motummaan dhimmoota amantaa keessa galuu dadhabulleen, garuu yoo garaagarummaan akkasii dhufaniitti itti gaafatamummaa sirna kabachiisu qaba jedhu. ‘‘Dhaabbanni kamuu murteen dabarsu namoota hunda irratti waliigalchiisa jechu miti. Garuu ammo kan miseensoota caalmaan fudhatama argate ta’a. Yeroo kanattis mootummaan sirna ni kabachiisa,’’ kan jedhan Ibiraahiim, hojii raawwachiiftuun haaraan filatame itti gaafatamummaasaa ni fudhata abdii jedhu qabaachu ibsu.	https://www.bbc.com/afaanoromoo/articles/c16r4p60zzwo
sports	Hogganaan Olompiikii Tookiyoo ‘dubartoonni haasaa dheeressu’ jechuusaaf dhiifama gaafatan.	Hogganaan koree Olompiikiisii Tookiyoo waa’ee dubartootaa haasaa ‘sirrii’ hin taane’ dubbannaan aangoo akka gad-lakkisan gaafatamaa jiru. Yooshiroo Moorii nama ganna 83 yoo tahan, dubbii isaaniif dhiifama gaafatanillee aangoo gadhiisuuf garuu karoora akka hin qabne himan. Hogganaan kun ‘’dubartoonni oduu baayyisu, walgahiin boordii dubartoonni itti baay’atan ‘yeroo dheeraa fudhata,’’ jechuun himataman. Hoogganaan kunis wal-gahii koree Olompiikii Jaappaan Roobii darbe irratti ture kana kan haasa’an. Koreen kun miseensota 24 kan qabu yoo tahu, isaan keessaa shan dubartoota. Bara 2019tti, koreen lammiilee Jaappaan Olompiikii irratti hirmaatan filatu –lakkoofsa miseensota dubartootaa boordichaa harka 40 geessisuuf kaayyefatee ture. ‘’Lakkoofsa miseensota dubaraa yoo daballe, sa’atii itti odeessan hir’isuu qabna, dubbii hin kutan, inni ammoo nama aarsa,’’ jedhan Mooriin akka gaazexaa biyyattii Asaahii Shimbuun irratti bahe. ‘’Boordicha keessaa miseensota dubartii torba tahan qabna hunduu iddoo isaanii beeku,’’ jedhan. Mooriin bara 2000-01 ministira mummee Jaappaan kan turan yoo tahu, dogoggora hojjechuufi haasaa hayaata hin qabne dubbachuun beekamu ture. Dubbiin isaanii dhihoo kanaa miidiyaa hawaasummaa irratti dheekkamsa kaaseera. ‘’Qaanii. Amma yeroonsaa gaheera, gadhiisi,’’ yoo jedhu fayyadamaan Tiwiitarii tokko, kaan immoo atileetonni taphoota lagatan gaafachaa jiru. ‘’Mooriin miseensonni maatiisaa osoo hin hafiin akka isa qeeqan gaazexichatti dubbatan. ‘’Eda galgala haati warraa koo akka malee natti dubbatte, ammas waanta badaa dubbatte mitii?’’ naan jette jedhan. ‘’Faalla dubartootaa waanin dubbadheef ammas rakkoo keessa galuu kooti,’’ jedhan. Intalli koof mucaan mucaa koos akkasuma hinuma natti ka’an jechuu gaazexichi gabaaseera. Walgahii Kamisaa irratti maaliif waa’ee dubartootaa akkas akka jedhan gaaftamnaan, ‘’si’ana dubartootatti badaa ijaa hin haasofneef hin beeku,’’ kan jedhu ture deebiin isaanii. Koreen qindeessaa Olompiikii miseensota boordii hojii raawwachiiftuu 36 kan qabu yoo tahu itti gaafatamni Olompiikii Paaraalimpiiks milkeessuu itti kennameera. Olompiikiin sababa Covid-19’n waggaa tokkoon boodatti hafeera.	https://www.bbc.com/afaanoromoo/oduu-55934079
sports	Waancaan addunyaa Kaataar kan kana duraa irra maaliif falmisiisaa ta'e?	Tapha kubbaa miilaa waancaa addunyaa torbee dhufu jalqabuuf jedhurratti FIFA fi biyyi qopheessitu taatee Kaataar dhimmoota akka hin kaane barbaadan keessaa tokko gara wal-tajjiitti dhiyaateera. Yeroo dorgommiin kun jalqabuuf guyyoonni muraasni qofti hafetti, ambaasaadarri tapha kanaa dhimmi jaalattoota saala wal-fakkaataa, ''rakkoo sammuu isaanii keessatti uumamedha,’’ jedhaniiru. Kaaliid Salmaan taphataa kubbaa miilaa garee biyyaalessaa Kaataaridha. Miidiyaan Jarman Zadii’eef’ jedhamutti dubbii kana kan himan. Mirga hojjettootaa, bilisummaa dubbachuu fi waraanni Yukireen dhimmoota falmisiisaa jiranidha. Sababa kanaanis waancaan addunyaa Kaataar qopheessitu dorgommii siyaasni itti gaaddiddeesse kan jedhan jiru. Kaataaritti gaa’elli saalaa fakkaataas ta'e yaadasaa leellisuun yakka. Adabbii hidhaa hanga du’aatti namatti fiduu mala. ''Hojjettoota biyyattiitti baqaan jiraniif fooyya’insa taasifameen booda, jaalattoota saalaa wal-fakkaataa irrattis jijjiirama ni fidu jedheen abdii qaba ture,’’ jedhe hundeessaan deeggartoota saala wal-fakkataa Liivarpuul Pool Amaan. Pool bara 2019'tti Kaataariin daawwatee kan ture yoo ta'u, haasaan Kaaliid Saalmaan fa’i dorgommii achitti geggeefamuuf yaada gaarii qabu akka geeddare himeera. Biyya sanatti jaalattoota saala wal-fakkaataa tahan hidhuufi isaaniin wal’aansaan geeddaruun taasifamuusaa dhagahuun Pool dorgommii kana daawwachuuf deemuuf akka hin yaadne sababa taheeraaf. ''Akkaataan qondaaloti jaalattoota saala wal-fakkaataa ilaalaniifi qabiinsa taasisaniifi badaa tahuun fudhachuuf kan hin yaadamne dha,’’ jedha. Kaataar irratti qeeqa namoota siyaasaafi falmitoota mirgaa addunyaa irraa ka’un alattis dirree irraas komiin dhagahamaa jira. Deenmaark gareen ishee dorgommii irratti yeroo hirmaattu faajjiin biyyattiifi mallattoon oomishaa ifatti akka hin mul’anne nan godhaa jetteetti. Dura bu’aa garee kanaa dabalatee taphattoonni UK, Faransaay, Jarmaniifi Beeljiyeem mallattoo sabbata waaqaa qabu harka isaanii irratti akka keewwatan himan. Gareewwan kunneen irra deddeebiin gaaffii dhiyeessan illee FIFA’n ergaa siyaasaa yeroo taphaa dabarsuun hin eeyyamamu qajeelfama jedhuun deebii hin kennineefi. Jaarmiyaan kubbaa miilaa addunyaa bulchu daangaa hojimaatasaa eessa gochuu akka qabu irratti waan rakkataa jiru fakkaata jechuun abukaatoon ispoortii addunyaa Dr Giriigoorii Loondiis dubbatu. ''Taphattoonni Noorweey dhihoo kana yaadasaanii Maaliyaa katabanii as bahaniiru. ''Kuni ergaa siyaasaa qaba?’’ jechuun gaafatu. ''Ani hin beeku, ergaa siyaasaa jechuun maal akka tahe natti himuu dandeessuu? Eenyuyyuu kana na hubachiisuu hin danda’u. Rakkoo kanatu FIFA mudatee jira amma.’’ Pool Amaanii dhaaf dhimmi jaalattoota saala wal-fakkaataa, ''dhimma bu’uuraa hawaasummaati malee dhimma siyaasaa miti,’’ jechuun sababa kanaan taphattoonni adabamuu hin qaban jedha. Egaa dorgommichi gaafa eegaludha deeggartoonnis tahe taphattoonni seerrii kuni akkamiin akka hojiirra akka oolu kan isaan beekan. Hirmaattoonni dorgommichaa kaan immoo mirga hojjettoota ijaarsaa qofa kaasu. ''FIFA’dhaaf qofa siyaasa gatii taheef ni adabamu jechuun dogoggora natti fakkaata,’’ kan jedhu falmataa mirga namoomaafi gorsaa qorannoo hojjettootaa Ikuwiidam jedhamu kan hundeesse Musxafaa Qaadir dha. Isteediyeemiiwwan waancaa addunyaaf qophaa’an hojjettoota ijaaran dubbiseera dhaabbanisaa. Hojii kana argachuuf kaffaluun dabalataan haala qilleensaa rakkisaa tahe keessatti hojjechuun mindaa isaanii argachuun carraa isaanii akka tahe himaniiru. Gabaasonni tokko tokko akka jedhanitti biyyattiin carraa dorgommi kana keessummeessuu bara 2010tti erga argatteen booda hojjettoonni kuma jaha tahan lubbbuu isaanii dhabaniiru. Mootummaan Kaataar garuu kana cimsee morma. Lakkoofsi kennamu dogoggorsiisaa dha jedha. Yeroo ijaarsaatti lakkoofsi namoota lubbuun darbee 37 qofa dha jedha. Haala hojiin wal-qabatee kan du’an immoo sadii qofa dha jedha mootummaan Kaataar. Biyyattii keessatti sirni ‘Kafaalaa’ jedhamu jira. Hojimaata kanaan hojjettoonni hojii isaanii gadhiisuufis tahe geeddaruuf eeyyama ispoonsaroota isaanii argachuu qabu. Musxafaan immoo jijjiramni muraasni taasifame, ‘’hojjettoota xiqqoo kan fayyadan’’ tahus hamma barbaadame garuu hin deemne jedha. Dhimma jaalattoota saala-walfakkaataafi mirga hojjettootaa kaasuun namoonni baayyeen durumaa carraan dorgoommii kana qopheessuu Kaataariif kennamuu hin qabu jedhu. Filannoon tapha kana keessummeessuu malaammaltummaa of keessaa qaba himannaan jedhu dhiyaachaa tureera. Gama kanaan Ameerikaa fi Siwiizarlaand qorannoo kan jalqaban bara 2015tti ture. Kaataar garuu dogoggorri tokkoyyuu hin uumamne jechuun falmiti. Adeemsi filannoos mudaa hin qabu jechuun FIFA irraa bara 2017 eeyyama argateera. Deeggartoonni murtoo kanaa biyyoota rakkoo qabu jedhaman ispoortii irratti hirmaachisuun akka geeddaraman fii ifa akka bahan gochuun danda’ama jedhu. ''Haala qabiinsa namoomaa ifatti baasus hamma barbaadame garuu hojjetamne,’’ jechuun Musxafaan immoo gama biraan falma. FIFA’n dorgommicha Kaataar akka qopheessitu sababii godhee keessaa tokko jijjirama barbaacha dha jedha Dr Giriigooriin. ''Biyya kana addunyaadhaaf banaa gochuun mirga nama dhuunfaa fi kanneen biroo illee akka fooyyessitu amansiisuu ni danda’u,’’ jedhu. Haa tahu malee falmiin dhimma hojjettootaafi jaalattoota saala-wal-fakkaataa itti fufunsaa FIFA’n murtoo dogoggoraa akka godhe akka yaadan isaan taasiseera. Dorgommii kanaan wal-qabatee FIFA’n murtoo akka addunyaatti dinqisiifannaa argamsiiseef fudhateera, kunis Raashiyaa dorgommii irraa arii’uusati. Biyyoonni dirree irratti seera cabsuufi adabbii bulchiinsaa dhorkamuun baramaa dha. Tahus dhimma kubbaa wajjin wal-hin qabnneen dhorkamuun dhimma badaa hin baramne taasiseeraani. Waraana Addunyaa Lammaffaan booda Jarmaniifi Jaappaan carraan wal-fakkaataa isaan mudatee ture. Yeroo bulchiinsa Appaartaayid Afrikaan Kibbaas qoqqobbiin akkasii irra kaa’amee ture. ''FIFA ‘n ergaawwan qabiyyee siyaasaa qaban ispoortii irraa fageessuuf yaalaa jira. Tahus FIFA’an ofiisaa dhaabbata siyaasaati,’’ jechuun Dr Giriigooriin waa’ee murtoo kanaa dubbatu. '‘FIFA’n murtoo siyaasawaa dabarsuun isaa waan hin oolle dha.'’ Murtoon Raashiyaa arii’uu kan fudhatame biyyoonni kanneen akka Poolaand, Cheek Riippaabliikiifi Siwiidiin weerara Yukireen irratti raawwate mormuun Raashiyaa wajjin FIFA’n yoo murteesse malee, ''hirmaattonni dorgommichaa biroo tarkaanfii wal-fakkaataa fudhatu yaaddoon jedhu uumameera,’’ jedhu Dr Giriigooriin. Amiiriin Kaataar Tamiim Biin Hamiid Taanii biyyi isaanii waancaan addunyaa qopheessuu isheen komii irratti dhiyaatu mormuun,’’waggoota kurnaaf biyyooti baha gidduugaleessaa loogiin rakkachaa bahaniiru. Loogiin kunis namoota nuyiin hin beekneefi nu beekuuf warra fedhii hin qabneenii,’’ jedhaniiru. ‘’Biyyoota garaagaraa dorgommii ispoortii gurguddaa keessatti qophaa’anitti namoonni komii ni dhiyeessu.  Kaataar misoomaafi fooyya'insa taasifteen nan boona,'' jechuun dubbataniiru. Y﻿eroo wal-dorgommichi dhiyaachaa dhufu mormiin dirreefi dirreen ala dhagahamu mala. W﻿aancaan addunyaa miilanaa dhimmoota tapha kubbaa waliin wal-hinqabanneen mata duree miidiyaalee tahuun kan itti fufu fakkaata	https://www.bbc.com/afaanoromoo/articles/c8vgd9zpqm1o
health	Covid: Haakerootni meeshaa talaallii koroonaavaayirasii qorrisiisuuf gargaaru irratti xiyyeeffachuu himame	Walitti hidhaminsi ykn cancalli oomisha talaallii koroonaavaayirasii idil adunyaa namoota intarneetaan cabsanii seenuun ragaa fudhataniin irratti xiyyeeffatamuu dhaabbatni IBM hime. Kaampaanichi akka jedhetti haala walitti hidhaminsa raabsaa ''cancala qorrisiiftuu'' talaallichaa, haala qilleensaa barbaachisaa keessa kaa'uuf gargaaru irratti duulli banamuu bira gaheera jedhe. Eenyummaan haakeroota kanneenii hin baramne garuu haalli isaan ittiin cabsanii galuuf yaadan biyya kam irraa akka tahe ni agarsiisa jedhe kaampaanichi. Akeekkachiisa mootummoota akka UK kanneen talaallicha irratti qorannoo gaggeessan turan akka hordofaa jirus ibseera. IBM duulichi Fulbaana 2020 akka eegale ibse. Ergaan karaa imeelii dogoggorsu gara biyyoota jahaatti ergameera jedhame. Ergaawwan kunneenis dhaabbilee meeshaalee qabbaneessituu talaallicha qopheessanitti kan ergame yoo tahu dhaabbatni Gavi jedhamu miiltoo dhaabbilee kanneenii kan tahes keessatti argama. Miiltoowwan dhaabbata Gavi Dhaabbata Fayyaa Adunyaa, Unicef, Baankii Adunyaa fi Bill and Melinda Faawundeeshin kanneen jedhamanidha. Addunyaa irratti bakkeewwan hiyyeeyyiitti talaallicha rabsuuf kanneen hojjetanidha. Yeroo tokko tokko cancala qorrisiiftuu [Cold Chain] barbaada. IBM akka jedhetti dhaabbileen irratti xiyyeeffatame: IBM akka jedhetti dhimmichi garee nageenyaa odeeffannoon kan beekamu yoo tahu gareen kun weerara koroonaavaayirasii irraa eegaluun haleellaa saayibarii mudachuu danda'u kannen hordofaa turanidha. Haleellaan saayiberii ammaa kun biyya tokkoon akka qindeeffame kan agarsiisudha jedhe kaampaanichi. Haakerootni kunneen ''qabeenyaa fi yeroo isaanii balleessanii akkasumaan waan akkasii hin hojjetan jedhee waan itti yaadamee hojjetamedha'' jedhe. Ejensiin nageenya Saayiberii fi bu'uuraalee misoomaa Ameerikaa [Cisa] dhaabbileen talaallii Covid oomishanii fi geejibsiisan haleellaa gama interneetaan isaan mudachuu danda'u dhaabbatni IBM gabaase irratti akka of eeggannoo gochuu qaban dhaameeraaf. Waxabajji keessa UK'n tikni Raashiyaa qorannoo talaallii koroonaa keenyaa irratti xiyyeeffataniiru jechuun akeekkachiistee ture. US dabalataan haakeroota Chaayinaa irraa akka of eeggataniif kan akkeekachiiste yoo tahu dhiyeenya ammoo Maayikiroosofti haakeroota Kooriyaa Kaabaa fi Raashiyaa qorannoo talaallii Covid irratti yaalii godhan argadheera jedhee ture.	https://www.bbc.com/afaanoromoo/oduu-55183242
health	Itoophiyaan talaallii Covid-19 kennuu eegalte	Itoophiyaatti talaalliin Covid-19 kennamuu eegale, jalqabarrattis qondaaltonni mootummaa olaanoon talaallicha fudhataniiru.Itoophiyaan torbee darbe keessa gosa talaallii AstraZeneca doozii miiliyoona 2.2 argattee turte. Talaalliin biyyattiin argatte kun naannoolee fi bulchiinsa magaalotaaf qoodameetu har'a kennamuu eegale. Haala kanaan magaalaan Finfinnee, naannoon Amaaraa, Oromiyaa, Hararii, Somaalee fi naannooleen kaan akkaataa sagantaa qabameen talaallicha kennuu ifatti jalqabaniiru. Ministirri Fayyaa Itoophiyaa Dr Liyaa Taaddasaa naannoo lolli keessatti baname Tigraay, magaalaa Maqaleetti argamuun sagantaa kenniinsa talaallii kana jalqabsiisaniiru. Pirezidaantiin bulchiinsa yeroo naannochaa Dr Muluu Naggaa fi qondaaltonni mootummaa olaanoon biroon talaallicha fuhdataniiru. Hoogganaan Biiroo Fayyaa Bulchiinsa magaalaa Finfinnee Dr Yohaannis Caalaa, waa'ee talaallii kanaa wanti odeeffamu soba ta'uu himanii , ofiisaaniifillee talaallicha fudhachuu ibsaniiru. Gosti talaallii Itoophiyaan argatte AstraZeneca jedhamu dhiiga kantarsa sodaa jedhuun biyyoonni Awurrooppaa kennuu addaan kutaniiru. Talaalliin kun Hospitaala Ispeeshaalaayizdii Falaga Hiwot jedhamu kan naannoo Amaaraa magaalaa Bahardaar keessatti argamu keessattis kennamuu eegaleera. Bulchaa naannochaa dabalatee qondaaltonni mootummaa olaanoon talaallicha fudhachuun sagantaa kana eegalchiisaniiru.Nannoon Amaaraa ga'ee akka biyyaatti jiru doozii miiliyoona 2.2 keessaa kuma 108 argachuusaa Inistitiyuutiin Fayyaa Hawaasaa naannochaa ibseera. Bulchaa Itti Aanaan naannoo Somaalee Obbo Musxafee Mahammadis talaallicha fudhachuun sagantaa kana eegalchiisaniiru. Doozii 108 argachuu kan ibsan Obbo Musxafeen, ''kutaalee hawaasaa vaayirasichaaf daran saaxilamoo ta'aniif talaallicha waliin ga'uurratti hatattamaan hojjenna,'' jedhan. Itoophiyaatti erga weerarri koronaavaayirasii eegalee namoonni 172,571 qabamaniiiru, kanneen keessaa 2,510 kan ta'an du'aniiru.	https://www.bbc.com/afaanoromoo/oduu-56386195
politics	Lola Tigraay Itoophiyaa keessaa: 'Duulli seera kabachiisuu Tigraay kan dheerateef lammiilee nagaaf dursa kennuu keenyaafi'	Hidhattoota naannoo Tigraayii fi Mootummaa Federaalaa gidduuti lolli waraanaa deemaa jiru torbee sadiitti dhihaateera. Dhimma mootummaan federaalaa olaantummaa seeraa mirkaneessuudha jedhu kanaan, dhimmi gaaffii jaarsummaa, lammiilee qe'eerraa buqqa'anii fi hidhaa eenyummaa giddugaleessa godhate jedhan gaaffilee ijoo ka'aa jirani. Gaazexeessituun BBC Kaatriin Baayiruhanga turtii gorsaa olaanaa ministira muummee Abiyyi Ahimad kan tahan Obbo Maammoo Mihiratuu waliin taasifteen, gaaffilee hedduu gaafatteetti. BBC- Oduu tibbana tureen haa jalqabnu, pirezedaantiin Afrikaa Kibbaa fi dura taa'aan gamtaa Afrikaa Siriil Raamaafoosaa mootummaa Federaalaa fi Tigraayi gidduutti jaarsummaa akka taa'aniif gaggeessitoota duraanii Afrikaa sadii erguu isaanii beeksisanii turan. Dura taa'ichi jaarsoliin kunneen Finfinnee kan dhufan jaarsummaadhaafi jedhanis, gama Itoophiyaatin garuu jaarsummaan akka hin jirre ibsameera. Garaagarummaan kuni akkamitti dhufe? Obbo Maammoo-  Jalqabarratti obboloonni keenya Afrikaanonni waan Itoophiyaa keessatti ta'e kana yaadda'uun isaanii waan addaa miti. Yaaddoo isaanii nihubanna. Kanas akkuma hojii dipilomaasii idileetti hubanna. Haa ta'u malee kabaja Gamtaa Afrikaa fi dura taa'aa gamtichaatiif qabnuuf carraa kana fayyadamnee jila kanaaf waan qabatamaa Itoophiyaa keessatti uumame nihubachiisna. Garuu ministirri muummee jaarsummaa kana hin fudhatan. Akkuma ifatti ibsamemmoo waltajjiin kuni waltajjii ministira muummee wajjin tokko tokkoon taa'amuudha. BBC- Jilli Jaarsummaaf dhufe kuni akka garee lamaan araarsuuf dhufaniitti naanoo Tigraayis deemanii hoggantoota isaanii wajjin mari'achuu barbaadu taha, jilli kuni gara Tigraay akka deemu heyyamameeraa? Obbo Maammoo- Dhufaatii Jila kanaa sirritti hubachuu barbaachisa. Waggoota lamaan darban mootummaan Itoophiyaa gaggeesitoota TPLF wajjin mari'achuuf yaalii guddaa gochaa ture. Mariiwwan Carraa Itoophiyaa murteessan hedduu gochuufis yaalamee ture. Ministirri muummee Abiyyi Ahimad naannoo Tigraayi wajjin lolatti seenuu akka hin barbaanne irra deddeebiin himaa turaniiru. BBC- Asitti isinin dhaaba, jilli dhufe kuni itti gaafatamummaa garee lamaanuu haasofsiisuu qabu. Garuu balalliin gara naannoo Tigraayi dhaabbateera. Kanaafuu gareen kuni gara naannoo Tigraayi deemee gartuu lola irra jiru tokko argachuu ni dandahaa? Obbo Maammoo- Bulchiinsa seera-maleessa Naannoo Tigraayi waliin rakkoon jiru kan garaagarummaa siyaasaa miti. Kuni duula seera kabachiisuuti. Tasgabbii dhabuu biyyattii keessatti mul'achaa jiru keessatti gahee guddaa qaama taphachaa jiru dhimma to'annaa jala oolchuuti. Yakkamtoota waliin jaarsummaa hin qabnu. Kaayyoon keenya seeratti dhiheessudha. Jaarsummaa wanti jedhamu hin jiru. Ejjennoon mootummaan irra deddeebiin ibsu isa kana. Akka ilaalcha kiyyaatti obbolaan keenya Afrikaanonni TPLF akka harka kennatu dhiibbaa osoo godhanii irra bu'aa qaba jedheen yaada. Ittigaafatamuus qabu. Yakkamtootaaf kan barbaachisu jaarsummaa osoo hin taane gara seeraatti fiduudha. BBC- Jilli kuni gara Tigraayi deemuun hin heyyamamneef taanaan gaggeesitoota TPLF wajjin mari'achuus hin dandeenye taanaan waan isin amma jettan kana akkamitti raawwachuu danda'u? Gaaffii kiyya durattiittin sin deebisa jilli kuni ministira muummee Abiyyi Ahimad erga haasofsiisanii booda gara naannoo Tigraayi akka deeman ni heeyyamamaafii? Obbo Maammoo- Naannoo Tigraayitti yeroo ammaa duula loltummaati deemsifamaa jira. Duulli kuni yeroo gabaabaa keessatti xumura argata jennee amanna. Duulli seera kabachiisuu mootummaan amma gochaa jiru yeroo xumurame gaggeesitoonni TPLF kanneen rakkoon kuni akka uumamu harka keessaa qaban wanti gochuu qabaatan yoo jiraate harka kennuudha. Kana gochuufis ta'e gaggeesitootni TPLF ejjennoo isaanii ifa akka godhaniif jecha qaamni kamuu gara naannoo Tigraayi deemuun isarraa hin eegamu. BBC- Kanaafuu amma kan jechaa jirtan jilli kuni gara naannoo Tigraayi deemuu hin danda'aniidhaa? Obbo Maammoo- Akkuman jedhe jilli kuni gara Finfinnee kan dhufan ministira muummee Abiyyi Ahimad argachuufi. Ministirri muummees hojii olaantummaa seeraa mirkaneessuu amma ta'aa jiru kana ni ibsuuf. BBC- Duulli loltummaa kuni uummata Tigraayi irratti akka hin xiyyeeffanne mootummaan ni ibsa. Garuu sababa lola kanaatiin namootni baayyeen buqqa'aniiru. Dhabbileen namoomaa hedduunis lammiilee nagaa buqqa'an kana gargaaruuf jecha karaan akka banamuuf gaafachaa jiru. Ta'us dhaabbileen kunneen gara naannichaa galanii lammiilee nagaa miidhaaf saaxilaman akka gargaaraniif heeyyama nuuf hin kennine jedhu. Kuni maalif hin heeyyamamneef? Obbo Maammoo- Dhimmoota tokko tokko ifa gochuu na barbaachisa. Jalqabarratti duulli seera kabachiisuu kuni uummata Tigraayi irratti kan xiyyeeffate miti. Dabalataanis duulli kuni miseensota TPLF hunda kan ilaallatu osoo hin taane, yakkamtoota TPLF keessa jiran irratti xiyyeeffata. Kuni nama hundaaf ifa ta'uu qaba. Gaggeessitootni TPLF kunniin dhabamsiifamuun jalqabarratti uummata Tigraayi fayyadamaa kan ta'u. Mootummaan Itoophiyaa akkuma uummata biraatif dhiphatu uummata Tigraayiifis ni yaada. Gaaffiikee deebisuufis dhaabbanni mootummoota gamtoomanii uummataaf deeggarsa namoomaa akka godhuuf hamma dandeenyu yaalaa jirra. Kutaaleen naannoo Tigraayi hedduunis amma too'annaa raayyaa ittisaa jala jiru. Kanaafis mootummaan Itoophiyaa deeggarsa namoomaa uummataaf barbaachisu akka qaqqabuuf mootummoota gamtooman waliin hojjechaa jira. Yeroo ammaa Maqalee qofaadha too'annaa raayyaa ittisaa jala kan hin jirre. Mootummaan Itoophiyaa ejensiiwwan mootummoota gamtoomanii kanneen walaba ta'an waliin ummataaf deeggarsa geechisuuf karoora qaba. Karaa kanaanis kanneen biyya keessaa buqqa'aniifi gara biyyoota ollaatti kanneen baqatan kan qaqabnu taha. BBC- Yeroo ammaa kana dhaabbileen namoomaa lammiilee kanneeniif deeggarsa geechisuuf karaa darbiinsaa gaafachaa jiru. Dhaabbileen kunneen deeggarsa kana geechisuudhaaf mootummaan giddugaleessaa haala mijeessaa hin jiru jechaa jiru. Obbo Maammoo- kuni sirrii miti. Kana karaa lamaan ilaaluu qabna. Iddoowan bilisa baasnee fi too'annaa raayyaa ittisaa jala jiranitti yeroo ammaa deeggarsa namoomaa dhaqabsiisuuf hojjechaa jirra. Jiraattotaaf nyaata, qorichaa fi dahoo dhiheessuuf ejensiiwwan dhaabbata biyyoota gamtoomanii wajjin hojjetamaa jira. Akka fakkeenyaatti jimaata darbe mootummaan Itoophiyaa jila tokko gara naannoo Tigraayitti kan erge yoo ta'u kunis wantoota iddoowwan adda addaatti waan uummataaf barbaachisu qaqqabsiisuufi. Kana wajjin walqabatee ejensiiwwan Dhaabbata Biyyoota Gamtoomnii wajjin hin hojjennu sababa jennuuf hin qabnu. Iddoowwan too'annoo raayyaa ittisaa jala hin oolle kan ilaaleenis lammiileen nagaa karaa ittiin eegaman irratti raayyaan hojjechaa jira. Duulli loltummaa kuni sababni xumura hin arganneef ijoon mootummaan lammiilee nagaa eeguuf dursa waan kenneef jecha. Mootummaan iddoowwan raayyaa ittisaa jala jiranis ta'ee hin jirretti deeggarsi namoomaa akka jiraatuuf hojjechaa jira. BBC- lola kanaan lammiileen nagaa akka hin miidhamneef hojjechaa jirra jettan. Ta'us duula loltummaa haleellaa xiyyaaraa, Rookeetii fi diroonii(Xiyyaara nama maleessa) fayyadamaa jirtu. Lolli akkanaa kuni lola adda baasanii dhahuu waan hin taaneef lammiileen nagaa hedduunis du'aa jiru miidhaanis irra gahaa jira. Obbo Maammoo- Kuni lola hamma ta'etti miidhaan gahuunsaa waan hin hafne. Ta'us ajajni cimaan raayyaa waraanaatiif darbe yoo jiraate duula loltummaa kanaan hamma danda'ametti lammiilee nagaatiif eeggannoo akka godhani. Nageenyi lammiilee nagaa duula loltummaa kana keessatti dhimma ijoodha. Mootummaan nageenya lammiileetiif ittigaafatamummaa waan qabuuf jecha duulli kuni yeroo hammanaa kan fudhateef. Osoo akkas ta'uu baatee torbanitti raawwata ture. Halleellaa xiyyaaraa kan ilaaleen xiyyeefannaa isaa inni ijoon wiirtuwwan waraanaa fi meeshaalee waraanaa irratti. Lammiilee nagaa irratti hin xiyyeefatu. Waan akkasiimmoo maalif goona? Uummanni Tigraayi lammiilee keenyaam. Duula kanas kan gaggeessiunu daa'imman, maanguddootaa fi lammiilee nagaa biroo xiyyeefannaa keessa galchineeti. BBC- Lola kana rakkisaa kan godhu odeeffannoo qabatamaa lafarra jiru argachuu fi qulqulleeffachuu dadhabuudha. Malawwan qunnamtii kamuu adda kutuun akkasumas gazexeessitoonni bakkichatti argamuu dhabuun maaltu tahaa jira kan jedhu rakkisaa godheera. Maalifi kan addunyaa kaanirraa adda kutuun barbaachiseef? Waan Tigraayi keessatti ta'aa jiru addunyaan akka hin beekne kan barbaaddaniif maalifi? Obbo Maammoo- dhimma kanarratti qabxiilee lama kaasuun barbaada. Maloonni odeeffannoo bakka tokko tokkotti kan adda cite TPLF matumasaatiin duula waraanaatiif jecha barbadeessaniiti. Kuni sababa isa tokko. Sababni inni lammataa naannoon Tigraayi labsii yeroo muddama jala waan jirtuuf, gareen yakkamtootaa kuni gareewaan kakaasanii akka balaa hin geessifnee fi kutaa biyyattii adda addaattis rakkoo kana akka hin babal'isneef jecha tarkaanfiin kuni fudhatamuu mala. Kuni ammaan booda sababa hin ta'u, akkan duratti jedhe kutaaleen Tigraayi garri caalaan raayyaa ittisaa jala waan galeef. Guyyoota itti aananittis gaazexeessitootni carraa garas deemuu qabaachuu malu. BBC- Gochi kuni waan Tigraayitti ta'aa jiru kanaaf ittigaafatamoo akka hin taaneef iftoomina dhoksuu mitii? Biyyattii keessatti yeroo jeequmsi ka'u intarneetii cufuun mootummaa Itoophiyaatiif haaraa miti. Waan Oromiyaa keessatti ta'es argineerra. Qorannoo waan hin barbaachifnee fi waan qabatamaadhaan lafarratti mul'ate mootummaan akka uummanni hin barbaanne gochuudha. Obboo Maammoo- Ani yaada kanatti waliingalu. Akkan jedhe kuni duula loltummaati. Karooraa fi raawwii guyyaa guyyaa kan loltuu himuun hin danda'amu. Garuu kana wajjin walqabatee raayyaan ittisaa tarkaanfii kana milkeessuuf tooftaa kamuu fayyadamuu dandaha. Gara dubbiikeetti yoon deebi'u garuu mootummaan waan dhoksuu barbaadu homaa hin qabu. Nageenyi naannichaa yeroo mirkanaa'e, seerri yeroo kabajame booda gaazexeessitoonni gara naannoo Tigraayi deemanii yoo daawwatan waan nuti gammachuudhaan simannudha. Qorannoos ta'ee gaafatamni garuu TPLF irratti kan ta'uu qabu. Gazexeessitoonni kana seenanii qorachuu qabu. Jiraattota naannoos dubbisuu qabu. Wanti dhoksinu homtuu hin jiru. Duulli loltummaa kuni kan adeemsifamaa jiru karaa seera qabeessa ta'een lammiilee nagaatiif dursa kennuuni. Gama mootummaatin waan dhoksinu hin qabnu. BBC- Dhalattoonni Tigraayi kutaa biyyattii adda addaa jiran sabummaa isaaniif qofa hidhaaf saaxilamaa jiru jedhamaa jira. Kanaan alattis eenyummaa isaaniitiin manni isaanii sakatta'ama, saba isaanii irraa addatti ittifamanii akka eegaman gabaasonni bahaa jiru. Kuni saba tokkorratti kan xiyyeeffate miti yeroo jettan akkamitti ilaalama? Obbo Maammoo- Mootummaan kuni yoomuu taanaan tarkaanfii sabarratti xiyyeeffate hin fudhanne. Saba adda hin baasu. Waan nama ajaa'ibudha. Sirna saba bu'uureffate kan hundeesse TPLF. Mootummaan kan gochaa jiru saboonni karaa walqixa ta'een mul'ata walta'iinsaa akka uumamu hojjechaa jira. Karaa kamiinuu taanaan mootummaan lammiileesaa Tigraawaayi waan ta'aniif addatti baasee irratti hin xiyyeefatu. Tarkaanfii seera kabachiisuu kamuu kan fudhannu ragaa irratti hundoofneeti. Namoonni dhuunfaa hariiroon isaan qabanis qoratameeti. Garuu lola ta'uu isaatiin yakki raawwatamuu mala odeefannoowwan jedhan bahu malu. Ummanni namoota shakkan beeksisuu ni danda'u. karaa kanaanis caasaan nageenyaa tarkaanfiiwwan dabalataa ni fudhatu. Tarkaanfiiwwan kanas yoo fudhannu ofeegannoo fi karaa qo'atameen akk ta'u yaalla. TPLF paartii saba bu'uurefatee ijaarame waan ta'eef miseensonnisaa hedduun dhalattoota Tigraayi. Alaa yoo ilaalamu mootummaan gartuu tokkorratti kan xiyyeeffate fakkaatee mul'ata. Garuu caasaa nageenyaa keenya keessa hanqinni akkanaa yoo jiraate qorannee sirreeffama gochuu dandeenya. Uummata wajjin marii hedduu gochaa jirra. Wiirtuu uummanni komii isaa itti dhageessisu hundeessaa jirra. Komiin yeroo dhufes sirreeffama goona. Odeeffannoowwan karaa al-idilee ta'een argannes ni qulqulleesina. Rakkoon yoo jiraate tarkaanfii sirreefamaa fudhanna. Wantin jabeessee sitti himu garuu mootummaan haala qindaa'een dhalattoota Tigraayi irratti tarkaanfii hin fudhatu. Tarkaanfiin kuni miseensota TPLF muraasa irratti kan xiyyeefate malee uummata irratti miti. BBC- Duulli loltummaa miseensota TPLF muraasa irratti kan xiyyeefate ta'uu himama. Garuu namoonni naannoo Tigraayitti herreega Baankii banatan jalaa ittifameera. Buufataalee xiyyaaraatti saba adda baasuuf waraqaa eenyummaa sabummaa gaafatamaa jirra kaneen jedhan jiru. Namoonni tokko tokkommoo eenyummaa keenyaan balaliinsa irraa dhorkamne jedhu. Uummata Tigraayi waliin hariiroo cimsina jechaa wanti kuni adda hin deemuu? Waraana kana yooma moo'atanilleen uummaticha haalli itti dhabuu dandeessan hin uumamuu? Obbo Maammoo- Qaamolee nageenyaatiif ajaja ifa ta'etu darbe. Qaamni nageenyaa odeefannoo argate irratti hundaa'ee tarkaanfii akka fudhatu. Wantoota sabummaa fi eenyummaa irratti bu'uureffaman akkanatti akkuma salphaatti waan ilaallu miti. Waan balaalefannudha. Kuni tasumaa waan fudhatama hin qabnedha. Ta'us odeefannoowwan dogogoraa irraa ofeeguu qabna. Fakkeenyaaf guyyoota muraasaan dura miidiyaalee adda addaatiin fi miidiyaa hawaasaatiin oduun dhalattoonni Tigraayi kuma 50 caalan Finfinnee keessatti hidhamaniiru jedhu faca'ee ture. Kuni waan dhugaarraa fagaatedha. Odeeffannoo abbaa alangaa waliigalaa irraa argadheen waldhabdee Kanaan walqabtee namoonni hidhaman 300 kan hin caalledha. Hunduummoo Tigraayii kan dhufan miti. Kanneen keessaa garri caalaan isaanii meeshaa waraanaa seeraan alaa qabachuudhaani. Karaa baayyee olaanaa ta'een odeefannoowwan sobaa faca'aa jiru. Odeeffannoo Kanaan walqabtuun herreega baankii nama kamiituu hin ittisne. Mootummana kan ittise herreega baankii dhaabbilee TPLF waliin hariiroo qabaniiti. Kanaan alatti herreegni baankii dhalattoota Tigraayi hin ittifamne. Kuni dhugaarraa waan fagaatedha. BBC- Odeeffannoo sobaa wajjin kan walqabatu mootummaan mataansaa odeefannoowan sobaa akka faca'an haalota uumaa jira. Gaazexeesitoonni bakka barbaadan socho'anii gabaasuu hin danda'an. Gaazexeesitoonni hidhamaas jiru. Maloonni odeefannoo naannoo Tigraayi jiranis guutummaan guututti cufamaniiru. Obbo Maammoo- Maloonni odeefannoo kan adda kutame naannoo Tigraayi qofatti. Kutaalee biyyattii gara caalutti Gaazexeessitoonnii akka barbaadan socho'anii gabaasuu danda'u. Dirqama ogumichi gaafatu garuu guutanii ta'uu qaba. Ripoortaroonni biyyoota adda addaas Finfinneedhaa guyyaa guyyaadhaan gabaasaa jiru. Akkuman jedhe duulli loltummaa akka xumurameen gaazexeesitoonni bakka adda addaatti socho'anii gabaasuu danda'u. BBC- Daandii xiyyaaraatti waraqaa eenyummaa gandaa agarsiisuun maalif barbaachise? Obbo Maammoo- Hundumaaf akkas natti hin fakkaatu. Gara jalqabaatti qaamoleen tikaa namoota muraasa waraqaa eenyummaa akka agarsiisan gaafatanii ta'uu mala. Kanas kan godhan mirga namoota kanneenii karaa eegen mirga socho'uu isaanii karaa hin daangessineeni. Kuni waan dhalattoota Tigraayi irratti fuulleffate miti. BBC- Mootummaan yoom Maqalee too'achuuf yaada? Sana boodahoo maaltu uumama? Obbo Maammoo- Duulli loltummaa seera kabachiisuu karoora qabameen deemaa jira. Humni raayyaa ittisaa kutaalee naannoo Tigraayi hedduu too'ateera. Kanneen keessaa magaalonni ijoo tahan kan akka Adawaa, Aksum fi Addigiraat keessatti argamu. Amma too'annaa raayyaa ittisaa jala kan hin taane magaala guddoo, Maqalee qofa. Yeroo dhihoottis akka xumuramu ni eegama.	https://www.bbc.com/afaanoromoo/oduu-55040621
sports	Kilaboonni Pirimiyer Liigii maaliif fuula isaanii Eeshiyaatti deeffatan?	‘’Ani amantii hin qabu. Liivarpuul garuu amantii kooti. Anaaf sarara jireenyakooti.’’ Kan kana jedhu Vijaayi, dhaloonni isaa Singaapporidha. Bakki inni jiru dirree Liivarpuul irraa 11,000km fagaatee argama. Kilabiin inni jaalatu magaalaa keessa dhalate akka daawwatu bara 2011 eegalee eegaa ture. Seenaan kuni garuu kan isaa qofa miti. Guyyoota muraasa dura yeroo Liivarpuul Kiristaal Paalaas waliin tapha michummaa taphate deeggartoonni 50,000 ol dirree Singaappoor guutaniiru. Erga weerarri koronaavaayirasii salphate as kilaboonni Ingiliiz qophii dorgommii duraaf biyyoota garagaraatti imaluun taphachuutti jiru. Bu’aa gama maallaqaan imalli kuni isaaniif fidu baruun rakkisaadha. Maanchistar Yunaayitiid bara 2021 dolaara miiliyoona 56 dhabuu himeera. Sababi ‘‘ijoo‘‘ jeequmsa koronaavaayirasiini. Fakkeenyaaf imalli Hindiitti taasifamuuf ture akka haqamu ta’e. Amma uggurri ka’eera. Kilaboonnis bakka gabaa guddaa qabna jedhanitti imala taasisaa jiru. Hojii gaggeessaan kilabii Liivarpuul Bilii Hogaan‚‘‘Eeshiyaan gama baay’ina deeggaraan filmaata keenya duraati‘‘ jechuun BBC’tti dubbatan. ‘’Deeggartoota addunyaarra qabnu keessaa 1/3ffaan asitti argama. Eeshiyaa keessa carraan bal’aa akka jiru nutti dhagahama.’’ Ganna kana Maanchistar Yunaayitiid gara Awustiraaliyaafi Taayilaand fuula deeffate. Liivarpuliifi Kiristaal Paalaas waliin tapha michummaa taasiseera. Totanhaam Hotispar immoo gara Kooriyaa Kibbaa imale. Taphataan isaa ijoo Son Heng Miin biyyi isaa Kooriyaa Kibbaadha. Ija ispoortiin imalli kuni faayidaan qabu hammana miti. Imalli isaanii biyyoota yeroo zoonii [time zone] gara garaa qabanitti balali’uu, yeroo dheeraa imaluu, ho’a olaanaafi qorra keessa shaakala taasisuu dabalata. Kuni dorgommii liigii keessa qabaniif isaan hin fayyadu. Leenjisaan Liivarpuul Yargan Kiloopp ''waanan filadhu miti,’’ jechuun gaaffii BBC irraa dhihaateef deebisan. Dhimmi kuni yeroo dheeraaf dhimma falmisiisaa akkuma ta’etti jira. Garuu dhimmi faayinaansii mo'eera. Ragaawwan haaraa waggaa kana keessa bahan akka mul’isanitti liigiin Ingilizii kanneen tapha sadarkaa idil-addunyaatti dabarsanirraa galii olaanaa argata. Kuni yeroo jalqabaaf galii kuni galii gabaa Ingiliziirraa argamu kan caaludha. Bara dorgommii dhufu hanga 2025 jiru keessatti gabaan Eeshiyaa dolaara biiliyoona 1.4 akka ta’u eegama. Totanhaam yeroo Kooriyaa kibbaa deeme tapha michummaa garee taphattoota ciccimoo kilaboota biyyattiirraa bahan waliin taphate. Tikkeeti taphichaa daqiiqaa 25 keessa gurguramee dhume. Seenaa biyyattii keessatti walmorkii ispoorti tamsaasa olaanaa argate ta’eera. Qopheessitoonni dorgommichaa Baankok jiranimmoo tapha Maanchistar Yunaayitidiifi Liivarpuul gidduu taasifamu daawwachuuf gatiin tikkeetii dolaara 136 irraa akka eegalu taasisaniiru. Singaapporitti tikkeeti rakasa jedhame dolaara 107'n gurgurame. Gatiiwwan kunneen tapha liigii Ingiliziif kanfalamuun yeroo walbira qabamu olaanaadha. Dubbii Himaan Liivarpuul ''gatii tikkeeta kanneenii nuti hin murteessine. Nuti kaffaltii nuuf murtaa’e fudhanna. Nuti galii tikkeetarraa gahee homaatu hin fudhannu,’’ jechuun BBC’tti himan. Kilaboonni Ingilizii taphoota michummaa akkasiirraa galii hammamii akka argatan hin beekamu. Sababni isaas ragaan waan dhoksaan qabamuuf. Miidiyaa SportBusiness‘tti editarri Eshiyaa-Paasifikii Keevan Maakulaah akka jedhutti kaayyoon imala kilaboota kanaa galii egereeti. ‘’Kunis maqaa gaari tolfachuuf, gabaa tamsaasa TV fi waliigaltee ispoonsaraa argamsiisu keessa hirmaachuufi. Maallaqni sirrii isa kanadha,’’ jechuun ibsa. Liivarpul yeroo Singaappor turetti waliigaltee uffata taphattootaa dolaara miiliyoona 240 gahu mallatteesseera. Kilaboonni kubbaa miilaa sadarkaa isaanii guddisuun alatti ragaa deeggartoota qaban kanneen maallaqaan isaan deeggaraniif dhiheessu. ''Ispoonsaroonni gurguddoo gaaffiin jalqabaa isaan gaafatan odeeffannoo waa’ee deeggartoota [kan kilabootaa] isaaniiti,’’ jechuun ibsu. ‘’Maallaqa isaanii baasuu dura kilaboonni deeggartoota meeqa akka qaban, umrii, dhiira, dhalaa, hamma galii qaban, akkasumas kan kana fakkaatan baruu barbaadu.’’ Liigiin Ingilizii maallaqa hedduu akka sassaabu kan isa dandeessise garuu gabaa televijiniiti. Morkiin pirimiyeer liigichaa, amala/aadaa deeggartootaa, Afaan Ingilizii ta’u walitti dabaalamee, sadarkaa idil-addunyaatti hordoftoota biiliyoona 3.2 akka walitti qabu taasiseera. Liigii baay’inaan daawwatame akka ta’us taasise. Pirimiyeer Liigichi akka jedhutti walakkaan deeggaraa liigichaafi daawwataan TV 1/4ffaa Eeshiyaa Paasifiikitti argama. Kuni kan ta’e taphi hedduu osoo isaan biratti barii taphatamuuti.	https://www.bbc.com/afaanoromoo/articles/c72zrdlw17no
health	Koronaavaayiras: Leegoositti qofa namoonni Covid-19 qabaman kan Afriikaa guutuu caale jedhame	Naajeeriyaatti qorannoo dandeettii vaayirasii ofirraa loluu qaamaa (antibodies) namootarratti gaggeeffame akka mul'isutti Leegoos keessatti qofa namoonni miliyoona afurii vaayirasiin qabamuu akka malan akeekeera. Kun ammoo lakkooffsa namoota koronaavaayirasiin akka Afrikaatti qabamuun galmaa'een ol jedhameera. Akka qorannoo kanaatti magaalaa Leegoos keessatti qofa namoonni miiliyoona afur ta'an vaayirasicha qaama keessaa qabu. Kun ammoo lakkoofsa akka waliigalaatti ardii Afriikaa keessatti galmaa'e baay'ee caala. Naayijeeriyaa keessatti namoonni vaayirasichaan qabamaniiru jedhamanii gabaafaman 153,000 yoo ta'an kanneen keessaa 1,862 du'aniiru. Qorannoon kun naannolee naayijeeriyaa keessa jiran keessaa naannolee afur keessatti namoota 10,000 irratti gaggeeffamee ture. Naayijeeriyaan baay'ina uummataan Afriikaa keessaa tokkoffaadha. Qorannoo kana Giddu gala to'annoo fi ittisa dhibee Naayijeeriyaa fi Inistitiyuutii Qorannoo Fayaatu ji'a Fulbaanaa fi Onkoloolessa keessa waliin gaggeessan. Tibba weerarri koronaavaayirasii eegalee turetti baay'inni namoota biyyattii keessatti qabamanii xiqqoo ture, erga qorannoon kun gaggeeffamee garuu namoonni hedduun qabamanii garuu osoo hin gabaafamin akka jirantu barame. Biyyattii keessatti weera isa jalqabaatiin namoonni muraasni qabamuutu himame, marroo lammaffaan garuu daran hammaateera. Bara kana ji'a Amajjii irraa eegalee guyyaatti giddu galeessaan namoonni 1,600 ta'an qabamaa jiru. Naayijeeriyaan talaallii AstraZeneca gara biyyashee galchuuf gaafattee jirti, garuu yoom akka galchitu hin beekamne. Lakkoofsa namoota qabamanii fi du'anii beekuun maallaqa madaalawaa ta'e ramaduun talaallii kennuuf fayyada jedhan qorattoonni. Lakkoofsa namoota du'anii sirnaan galmeessanii kaa'uu dhabuun biyyoota Afriikaa keessatti yaaddoo guddaa ta'ee akka jiru UN beeksiseera. Kanaafuu kanneen lubbuun jiran akka nagaan jiraatan yoo barbaadame kanneen du'an sirnaan galmeessuun dirqama jedheera. Afriikaa keessaa biyyoonni du'a lammiilee sirnaan galmeessanii qabanMasrii, Afriikaa Kibbaa, Tiiniiziyaa, Aljeeriyaa, Keep Verdee, Saa'oo Toomee fi Piriinsippee, Siishelsii fi Moritaaniyaa qofadha. Kaan ragaa qindaa'aa hin qaban.	https://www.bbc.com/afaanoromoo/oduu-56178868
sports	Taphataan Maanchister Yuunaayitid duraanii Wayinii Ruunii leenjisaa taphattotaa Darbii Kaawuntii tahuuf	Hogganaan kilebii Darbii Kawuntii Mel Mooris taphataan internaashinaalaa Ingiliz fi Maanchister Yuunayitid duraanii Wayinii Ruuniin leenjisaa taphattootaa tahuun kilebii isaanii galuu akka danda'u himan. Ruuniin Ameerikaa keessaa kilebii DC Yuunaayitid jedhamuuf kan taphataa jiru yoo tahu Ameerikaa irraa gara Landan imalee akka jirus ibsameera. Waliigalteen turtii ykn Kontiraataa kilabii DC Yuunaayitid waliin qabu waggootni lama kan hafan yoo tahu guyyoota jijjiirraa lamaan hafan kanneen keessatti jijjiirraa isaa ni xumura jedhamee eegama. Taphataan ganna 33 Ruuniin kilebicha gara dorgomaa cimaatti deebisuu danda'a jedhan Mel Mooris. Darbii Kaawuntiin bara dorgommii xumurametti piriimerliigii galuuf tapha xumuraan Aston Viillaadhaan mo'amuun ture kan hafan. Yeroo garee biyyaalessaaf taphataa turan miiltoo isaa kan ture Firaanki Laampaardi bara darbe Darbii Kaawuntii leenjisaa turuun bara kana immoo gara kilebii isaa duraanii Chelsiitti deebi'uun leenjisaa tahe. Kilebiin isaa DC Yuunaayitid dilbata dhufu tapha jalqabaan LA Gaalaaksii keessummeessu. Jijjiirraa taphattootaa biraan ammoo Riyaal Maadirid Pool Poogbaa Maanchister Yuunayitid irraa mallattesisuuf hanga sa'a xumuraatti yaalaa akka jirutu himama. Yuunaayitid bakka Poogbaa eenyuun mallateesisuu danda'a?Kiritiyaan Eriksen, Totenaaham irraa, Milinkoo Saavich [Laaziyoo] Biruuno Fernaandez [Ispoortiingi Liisban] irraa fudhachuuf yaalaa akka jiru himama. Taphataan sarara ittisaa Arsenaal Loorent Kooshiliniin gara Faransaay imaluu akka hin hafne ibsama. Woolvis ammo Arsenaal yeroo dheeraaf mallateesisuuf barbaadaa kan ture taphataa sarara ittisaa Juuventas Daani'eel Ruugaanii mallateesisuuf gaafataa jiru.	https://www.bbc.com/afaanoromoo/oduu-49253211
entertainment	Ibraahim Sa'id: Qaro-dhabeessa barsiisaa fi qindeessaa muuziqaa	"Namoonni hedduun qaroo dhabuu akka waan hunda dhabuutti ilaalu,garuu qaroos dhabanii waan fedhan ta'uun akka danda'amu ofii kiyyarratti argeera jedhu Qindeessaan Muuziqaa Ibraahim Sa'id. BBC Afaan Oromoo muuxannoo fi mudannoo akkasumas hojii aartistiin kun itti jiruu fi karoorfatee jirurratti turtii waliin taasiseera. Ani Godina Harargee Lixaa Aanaa Mi'eessoottiin dhaladhe. Bakka dhalootaa kiyya waggaa saddeet caalaa hin jiraanne. Isa booda rakkoon ijaa waan na mudateef Abbaan kiyya wal'aansaaf gara Finfinnee na fide. Daa'imummaa kiyyatti wanti akka shifii wayii qaama kiyya na weeraree ijatti na seene. Sanarraa kan ka'e ammaa qaroon kiyya hin jiru. Iji baay'ee waan na dhukkubeef Abbaan kiyya magaalaa Finfinnee na fidee utuma hoteela kireeffannee jiraannuu hiriyaan abbaa kiyyaan walargine. Hiriyaan abbaa kiyya kun haalli nuti keessa jirru waan isa gaddisiiseef mana barumsaa qaro-dhabeeyyii Sabbata jiruutti akkan galee baradhuuf haala naaf mijeessuu eegale. Achittan barnoota koo eegalee jechuudha. Bu'aa bayii hedduu keessa darbee amma maatii horadheen jireenya tasgabbaa'aa jiraachaa jira. Wayitan mana barumsaa qaro-dhabeeyyii Sabbataa seenu umuriin kiyya xiqqaa ture. Hanga kutaa saddeetii mooraa mana barumsichaa keessa jiraachaan baradhe. Jireenyallee asumattin eegale jechuun ni danda'ama. Achittis mooraa keessatti namoota bakka garaagaraa dhufan waliin wal bareera. Kutaa sagal wayitan ga'u mootummaan maallaqa muraasa naaf kaffalee mana kireeffachuun barnoota koo itti fufe. Barnoota kutaa 11 fi 12 Finfinneettiin baradhe Wayitan mooraaa Sabbataa turetti barnoota kiyya cinaatti ogummaa biroos shaakalaa turre. Waan namni biraan hojjetu hedduu akkan hojjechuu danda'u mooraa kana keessattiin baradhe. Keessattuu an jaalalaa fi fedhiin muuziqaaf qabu guddaa waan tureef meeshaalee muuziqaa taphachuu nan heddummeessan ture. Meeshaalee muuziqaa kanneen akka ulullee, kiraara, masinqoo fi kanneen biroo taphachuun eegale. Achumarraan dandeettii muuziqaa horachaa deeme. Waanti guddaan hamilee fi dandeettii qabaachuun ofii amanuudha. Qaama keenya keessaa tokko waan hir'ateef hojiiidhaan ala taaneerra jedhanii taa'uun waan hin malle. Inumaa qaama keenya kan nagaa qabutti haalaan fayyadamuun kan dhabne bakka buufachuu dandeenya. Akka carraa ta'ee qaroon ija kiyyaa wayita baddu gurri baayyee naaf hojjechuu eegale' An amma gurra afurin qaba jechuu nan danda'a. Gurra kiyyatti baayyeen fayyadama. Hiriyoota kiyya warra qaroon isaanii nagaa qabu waliin wayita karaarra deemnullee waan boodaan dhufu anatu dursee dhagahee itti hima. Wayitan mooraa Sabbataa tures wantoota hedduu sagaleedhaan adda baafadheen dafee hubadha. Mooraa keessatti dorgommiiwwan akka kubbaa miilaa, fiigichaa fi kanneen biroo wayita geggeessinu irra caalaa gurra keenyatti fayyadamna. Kanaaf milkaa'ina barnoota kiyyaaf xiyyeeffannaan an gurra kiyya fayyadamuun kennaa ture hedduu na fayyadeera. Gama dandeettii meeshaa muuziqaatiin ammoo waan achitti baradhe qofa osoo hin taane kennaa uumamaas of keessaa qaba. Ergan kutaa 12ffaa Finfinneetti xumuree booda Leenjii Barsiisotaa Kotobee bakka warri qaro-dhabeeyyii itti baratanin seene. Ergan eebbifamees achuma mana barumsaa duraan keessatti baradhaa ture, Sabbataattiin ramadamee waggaa afur barsiise. Wayitan barsiisaa qaro-dhabeeyyii ta'ee Sabbataa turetti uummata naannoo waliin hedduu walitti dhufna, walii galla turre. Dargaggoonni gurmaa'inii baandii muuziqaa ijaarratanii akka aartii Oromoo guddisan jajjabeessaan ture. Utuman hojii dargaggoota qindeessuurra jiruu Weellisaa Xilaahun Gabree waliin walarga. Weellisaan kun baandii raayyaa ittisaa keessa kan ture yoo ta'u, sirba 'Oromiyaa jiituu' jedhamuun beekama. Wayita sana inni boqonnaadhaaf Sabbataa dhufee achitti wal argine. Ana nama dargaggoota qindeessee baandii muuziqaa hundeessuuf jedhu na argee na waliin hojjechuuf fedhii qabu natti hime. Anis tole jedheen waliin hojjechuu eegale, sirbasaas hojjedheef. Sirba an hojjedheef qabannee gara Finfinnee waliin deemne. Manni muuziqaa nuti itti kennines waan gaarii akkan hojjedhe natti hime. Anis hamileen na jabaatee, hojii akkanaa itti fufee hojjechuu eegale. Duuba hojii barsiisummaa sana dhiiseen gara muuziqaa qindeessuutti seene. Sirba Xilaahuun erga hojjedheefii booda wallee Aartist Muluu Baqqale kan ''Yaa shoolee bareeda koo'' jedhun hojjedhe. Isa booda nama akka kiyya qaro-dhabeessa ta'e Weellisaa Mahaammadzayiniif wallee ""Olqabaa olqabnaa aadaa Oromoo'' jedhu hojjedheef. Sirboota sadan kan Xilaahuun, Muluu fi Mahaammadzayin erga arganii booda Aartistoonni Oromoo hedduun gara kiyya dhufuu eegalan. Maallaqas argachuu waanan eegaleef meeshaalee muuziqaa biteen guuttadhe. Isa booda haalli kun jiraachuu ergan hubadhee, maamillis heddummaataa waan dhufeef Mana Muuziqaa ykn Istuudiyoo mataa kiyyaa hundeeffadheen hojii kiyya itti fufe. Garbummaan Uummata Oromoorra gama Afaanii, aadaa , seenaa fi aartiitiin waggoota dheeraaf tureera. Keessahuu cunqursaan weellistoota Oromoorra ture muuziqaan Oromoo akkaataa barbaadamuun akka hin guddanne taasiseera. Itoophiyaa keessatti aartistoonni Afaan Amaaraatiin hojjetan hedduu fayyadamu. Kan Afaan Oromoo garuu faayidaa hin argatan, hamileen isaaniis kanaaf laafa. Haata'u malee  kaayyoo waan qabnuuf duubatti hin jenne. Konsartii irratti afeeramnee maallaqa guurrachuu baannus mirga uummata keenyaaf dhaabbanneerra. Ga'een kiyyas kanuma keessatti ilaalama. Maallaqa kanan argadhu aartitoota keenyaaf muuziqaa qindeessuudhaani. Aartistoonni keenyammoo akkuma beekamu harka qalleeyyiidha. Kanaaf waluma deggerree hojjenna, kaaniif kaffaltii malees nan hojjedha. Bu'aa guddaa hin qabu garuu gammachuu guddoon qaba. Jalqabas hojii mootummaa dhiiseen fedhii kiyyaan aartiitti seene. Aartiitti ergan seene waggaa 11 ta'eera. Ergasii jijjiirama gama aartii oromootiin dhufe wayitan ilaalu, anis ga'een koo waan keessa jiruuf hedduun gammada. Haala kanaan guddina aartii Oromoof bu'uura yoo keenye faayidaan maallaqaa boodayyuu ni dhufa. Ammaaf qalbiin kiyya gammachuu guddoo qabdi. Hanga ammaatti waleewwan aadaa, warraaqsaa fi kan jaalalaa hedduu qindeessee hawaasa biraan geenyeerra. Keessaahuu ergan Istuudiyoo mataa kootii banadhee weellistoota sirboota warraaqsaa baasan hedduudhaaf muuziqaa qindeesseera. Hojii muuziqaa qindeessuutiin alatti dandeettii hagas mara qabaachuu baadhullee, yeedaloodhaan weellistoota gargaaruuf fedhiin qaba. Yeedaloo baasuudhaan muuxannoo horadheera, fedhii guddoos qaba, kanaaf weellistootaaf yeedalloo babbareeda baasuurratti xiyyeeffadheen hojjechaa jira. Kana malees sirboota durii kan Doktara Kabajaa Aartist Alii Birraa, Kan Nuhoo Goobanaa, Wasanuu Diidoo fi sirboota dur hojjetaman biroo meeshaa qofaan hojjechaan jira. Haalli kun afaanota Itoophiyaa biroo keessatti baratamullee kan Afaan Oromoo gama kanaan booddee jira. Gama kanaanis ga'ee kiyya gumaachuun barbaada."	https://www.bbc.com/afaanoromoo/48836202
health	US keessatti kanneen talaallii fudhatan maaskii malee walga'uu danda'u jedhame	"US keessatti Giddu-galli Ittisaa fi To'annoo Dhibee(CDC) lammiileen Ameerikaa guutummaatti talaallicha fudhatan golgaa afaanii fi funyaanii(mask) osoo hin godhatin walga'uu danda'u jedheera. Akkaataa qajeelfama fayyaa biyyattiitiin namoonni talaallicha guutuutti fudhatan maaskii malee walaga'uu danda'uu qofa osoo hin taane namoota talaallii hin fudhannellee arguu danda'u. Namoonni talaallicha erga fudhatanii torbee lama ga'an fayyaansaanii vaayirasicharraa eegamaadha waan ta'eef yoo walargan rakkoo hin uumu jedha CDC'n Ameerikaa. Kanaafuu kan talaallicha fudhatanii xiqqoo turan yoo namoota muraasa ta'an osoo walirraa hin hiiqin, maaskii osoo hin godhatin walga'uu danda'u, darbees ammoo yoo namoota vaayirasicha qabaniin tuttuqqii qabaatan qoratamuu yookiin adda ofbaasuu dhiisuu danda'u. Hanga ammaatti lammiileen Ameerikaa miiliyoona 30 caalan talaallicha fudhataniiru. Haata'u malee namoonni talaallii fudhatan ofeeggannoowwan bu'uuraa gochuu qaban qabu: bakka namni heddumminaan itti walga'utti maaskii uffachuu fi fageenya eeggachuu akkasumas akka fedhan imaluurraa of qusachuudha. US guyyaa guyyaan talaallii guddaa kennuudhaan addunyarraa beekamti, hanga ammaatti miiliyoona 90 argatteetti. Biyyattiin gosa talaallii Johnson & Johnson jedhamus argachuuf jetti. Qondaaltonni fayyaa garuu Covid-19 biyyattii keessatti ammallee yaaddoo ta'aa jiraachuu eeru. ""Uummata biyyattii keessaa dhibbeentaa 90 kan caalan ammallee talaallii kana hin fudhanne. Wayita guyyaatti giddu-galeessaan namoonni 60,000 ta'an vaayirasichaan qabamaa jiranitti, kaayyoon keenya warra daran miidhaman gargaaruudha'' jedhan Daarektarri CDC Ameerikaa  Dr Rochelle Walensky. US keessatti hanga ammaatti namoonni miiliyoona 29 vaayirasichaan kan qabaman yoo ta'u, 525,000 ammoo du'aniiru."	https://www.bbc.com/afaanoromoo/oduu-56330297
health	Koronaavaayirasii: Ilmi mootii Chaarlas COVID-19 qabame garuu 'haala gaariirra' jira	"Ilmi mootii Weels umuriin ganna 71 ta'erratti mallattoon koronaavaayirasii salphaa ta'e mul'ateera. Haata'u malee, fayyaan isaanii 'haala gaarii ta'e' irra jira jechuun Kileerens Hawuus gabaaseera. Dubbii Himaan Kileerens Hawuus  akka jedhanitti haati warraa ilma mootii warra Koornwool kan umuriin ishii ganna 72 ammoo qoratamtus vaayirasicharraa bilisa taateetti. Chaarlesiifi Kamiilaan yeroo ammaa bakka Baalmooral jedhamutti adda of baasanii jiru. Masaraan Mootummaa Baakiingihaam akka jedhetti Giiftittiin ilma ishee kan argite ji'uma kana keessa gaafa Bitootessa 12 ture. Haata'u malee, ""haalaa gaarii keessa"" jirti. Masaraan Mootummaa akka ibsetti, Giiftittiin ""nageenya isheetiif gorsa barbaachisaa ta'e hordofaa jirti."" Ibsi Kileerens Hawuus akkas jedha: ""Akkaataa gorsa mootummaafi medikaalaatiin, ilmi mootiifi haati warraa ilma mootichaa mana Iskootilaand jiru keessatti adda of baasaniiru. ""Qorannoon kan gaggeeffame NHS tiin Abrendiinshaayer, bakka ulaagaa qorannootiif barbaachisu guutanitti ture. ""Sababii itti-gaafatamummaa ummataa torbeewwan dhiyoo keessa qabaataa turaniif namoota hedduu waliin wal-argaa waan turaniif eenyurraa akka ilma mootichaa qabate beekuun rakkisaadha."" Ilmi mootichaa dhimma hojii hawaasaa irratti kan argaman inni dhiyeenyaa gaafa Bitootessa 12 yeroo irbaata Maniisan Haawusitti qophaa'erratti. Haata'u malee, Chaarles hanga guyyaa dhiyootti mana taa'ee hojjechaa tureera. Walga'iiwwan dhuunfaallee namoota waliin taasisaa kan ture yoo ta'u, namoota inni waliin walga'aa ture akka hubatan taasifameera. Maatiiwwan hojjettoota Birkhool kan bakka jireenyaa ilma mootichaa Baalmooralitti argamu keessa hojjetan hedduun mana ofii isaaniitti adda of baasanii jiru. Maddeen Masaraa Mootummaa akka mul'isanitti, ilmi mootichaa Giiftittiifi ilmaan waliin dubbataniiru. Hanga ammaatti namoonni 8,000 ol ta'an UK keessatti koronaavaayirasiin qabamuun isaanii mirkanaa'eera. Namoonni 422 ammoo dhibee kanaan lubbuun isaanii darbeera."	https://www.bbc.com/afaanoromoo/oduu-52030594
politics	Naannoo Amaaraatti aanga'oonni mootummaafi poolisiin rasaasaan ajjeefaman	Naannoo Amaaraatti Caamsaa 31, 2020 aanga'oonni motummaa lamaafi miseensi poolisii tokko hojii seera kabachiisuurra wayita jiranitti namoota seeraan ala meshaa hidhataniin itti dhukaafameen lubbuun darbuu Biiroo Komunikeeshinii naannichaa beeksiseera. Taateen kun naannicha keessatti guyyaadhuma tokko bakkeewwan adda addaattii - aanaa Raayyaa Qobboofi magaalaa Baahir Daaritti uumame. Walloo Kaabaa aanaa Raayyaa Qobbootti bulchaan aanaafi itti-gaafatamaan waajira bulchiinsaafi nageenyaa labsii yeroo muddamaa tatamsa'ina weerara koronaavaayirasii ittisuudhaaf labsame akka hojiirra oolu gochuuf bobba'anii osoo jiranii, namoota seeraaf hin bitamnu jedhaniin itti dhukaafamee lubbuun isaanii darbeera jedha gabaasni Biiroo Komunikeeshinii. Kana malees, guyyaama kanatti magaalaa Baahir Daar naannoo Sabaattihamiit jedhamutti, miseensi poolisii tokko yeroo namoota boo'icha irra turan rasaasa dhukaasanitti akka hin dhukaasne wayita gochuuf yaaletti, nama meeshaa waraanaa seeraan ala hidhataniin itti dhukaafamee lubbuun isaa darbeera. Ajjeechaa kanaan walqabatees haamiin dhaga'amaa jirachuu akka hubate kan hime Biiroon kun, wanti odeeffamaa jiru maal akka ta'e osoo hin himiin garuu dharadha jedheera. Kana waan ta'eefis ummanni naannichaa oduu jette jettee akkasiirraa fagaachuudhaan haqa waliin akka dhaabbatuufis gaafateera. Namoota gocha seeraan alaatti bobba'an saaxiluudhaan ol-aantummaan seeraa akka kabajamuufi haqxi akka mirkanaa'uuf gahee isaanii akka bahataniif ummataaf waamicha dhiyeesseera mootummaan naannichaa.	https://www.bbc.com/afaanoromoo/52873368
politics	Haati warraa Kim Jong-un yeroo duraaf waggaa booda mul'atan	Haati warraa hoogganaa Kooriyaa Kaabaa Kim Jong-un yeroo waggaa caalu keessatti yeroo duraaf ummatatti mul'atan jedhe miidiyaan biyyattii. Ri Sol-ju gaafa Kibxataa abbaa warraa isaanii waliin guyyaa dhalootaa abbaa Kim Jong fi kana dura biyyattii bulchan, Kim Jong-il, irratti argamaniiru. Kana dura sagantaa gurguddaa irrattii Aadde Riin Obbo Kim waliin yeroo deeman mul'ata ture. Ta'us, erga Amajjii bara darbe hin mul'anne ture. Eegasii mul'achuu dhabuun isaanii rakkoo fayyaatu isaan qunname yookaan immoo ulfaa'anii ta'a jedhee namni akka dubbatu godhee ture. Tajaajilli basaasaa Kooriyaa Kibbaa akka miseensota kongireesitti dubbate jedhametti, Aadde Riin kan ummatatti mul'achuu dhaban sababa Covid-19 fi ijoollee isaanii waliin yeroo isaanii dabarsaa jiraniifi. Kooriyaan Kaabaa ifatti namni biyya ishiitti Covid-19'n qabamu hin ibsine, ekispartoonni garuu koronaavaayirasiin biyyattii keessa jiraachuu mala jedhanii shakku. Suuraan gadhiifame Kim Jong - un fi haati warraa isaanii bakka konsartiitti kolfaa turan - maaskiinis ta'e namoonni walirraa fagaachaa hin turre. Aadde Ri Sol - juun eenyu? Aadde Riin maatii qabeenya qaban irraa kan dhalatanidha. Akka xiinxaltaa Cheong Seong-changiitti abbaan isaanii pirofeesara yoo ta'an, harmeen isaanii ogeettii fayyaadha. Kana dura weellistuu turan jedhu gabaasaaleen miidiyaa. Akka xiinxalaa kanaatti Aadde Riin Obbo Kiim Jong-un'itti bara 2009 itti heeruman. Kim Jong - il istirookiin waan isaan dhukkubeef cidhi jarjarsuun yeroos raawwate jedhan. Ta'us, bara 2021 ture ifatti miidiyaaleen mootummaa haadha warraa isaanii ta'uu kan ibsan. Akka basaasaa Kooriyaa Kibbaattii lamman isaanii ijoollee sadii godhataniiru. Miidiyaan mootummaa Obbo Kiimin yeroo lammataaf ''pirezidantii'' jechuun waamuu eegaleera. Kuni, kan kana dura ''dura - taa'aa'' jedhanii waamaa turanirraa addadha. Yeroo hedduu gaheen hojii 'pirezidantii' jedhu hundeessaa biyyattiifi akaakayyuu Kiim, Kim Il-sung, kan itti waamaman ture.	https://www.bbc.com/afaanoromoo/oduu-56081733
politics	M﻿isaa'elli baalistikii Kooriyaa Kabaa walakkaa US gahuu danda'a-Jaappaan	"Kooriyaan Kaabaa misaa’ela balistikii ardiiwwan qaxxaamuruu danda’uu fi haga gidduugaleessa Ameerikaatti rukutuu danda’u dhukaaste, jedhan Ministerri Ittisaa Jaappaan. Misaa’elli kun kiilomeetira 210 akka furguggifameen Lixa Hakaayidoon galaanatti dhidhime. Ameerikaan yaalicha balaaleffachuun Kooriyaan Kibbaa ammoo tarkaanfii jabaa fudhachuu akka dandeessu akeekkachiisan. Kamisa darbe kana Ministerri Dhimma Alaa Kooriyaa Kaabaa Son Huyi, waraanni US naannichatti yoo dabale tarkaanfii ''hamaa'' tahe fudhanna jechuun akeekkachiisan. Guyyuma sana misaa’ela fageenya gabaabaa imaluu danda’us yaalaniiru. Kunis Dilbata darbe Kaamboodiyaatti MM Kooriyaa Kibbaa Yoon, kan US Joo Baayidenii fi MM Jaappaan Fuumiyoo Kishiidaa waliin mari’achuu isaanii hordofeeti. Jimaata dubbii himtuun Mana Maree Nageenya Biyyaalessaa US, Adiriyaanee Waatsan pirezidaanti Baayiden dhimma kana akka quba qaban himuun qaamota dhimmichi isaan ilaallatu waliin mari’atu jedhan. Ji’a lama darbe keessatti qofa Kooriyaan Kaabaa misaa’ela 50 ol yoo dhukaastu irra caalaan isaanii fageenya gabaabaa kan deemanidha. Yaaliin misaa’elaa fageenya dheeraa deemuu danda’u amma yaalame kun mataa nuukileeraa baachuun Ameerikaa qixxa lamaan buusuu akka danda’utti kan hojjetamedha. Kun yaaddoo uumee jira. Misaa’elli baalistikii fageenya dheeraa deemu IBM magaalaa guddoo Kooriyaa Kaabaa Piyoongiyaangi cinaatii dhukaafamuun ol ka’insa km6,100 irra gauun saffisa guddaan kiilomeetita 1,000 imale jedhe humni waraanaa Kooriyaa Kibbaa. Misaa’elli kun gara samiitti dhukaafame. Ministerri Ittisaa Jaappaan Yasuukaazuu Hamadaa misaa’elichi US gahuuf humna barbaachisu qaba jedhan. ""Saffisa balalii isaa yaada keessa galchuun yoo herregnu, miisaa’elli baalistikii ammaa kun dandeettii fageenya km 15,000 imaluu qaba. Ulfaatina mataa isaa nuukilera baachuu danda’uu waliin herregnee yoo ilaallu qixxa lamaan Ameerikaa fageenya inni imaluu danda’u keessa oolti jechuudha,’’ jedhan Obbo Kishiidaan. Haalli Kooriyaan Kaabaa itti jirtu sochii waraanaa US naannoo odola Kooriyaatti gochaa jirtuuf deebii kennuuf tarkaanfii kana kan fudhachaa jirtu fakkaata. Misaa’ela haaraa fageenya guddaa deemuu danda’u Hwasong -17 jedhamu misaa’ela baalistikii isa kana dura yaalame caalaa fagoo deemuu kan danda’u hojjetaa jirti. Yaaliin misaa’elaa Hwasong hedduun milkaa’aa hin turre. Kooriyaan Kaabaa ammayyuu human isaa guutuun yaalii taasiftee hin milkaa’iin jirti. Kooriyaa Kaabaa irratti qoqqobbii gurguddaan darbus bara 2006 haga 2017tti yaalii nukileeraa jaha gageessuun torbaffaa yaalaa jirti."	https://www.bbc.com/afaanoromoo/articles/cx07d8wlklgo
politics	Cheng Lei: Gaazexeessituun Awustiraaliyaa, Chaayinaa basaasuun himatamtee hidhamte	"Gaazexeessituun Awustiraaliyaa Cheng Lei, Chaayinaatti erga ji'ootaaf to'annoo jala oolte booda, iccitii biyyaa biyya biraaf dabarsuun himatamuu, mootummaan Awustraaliyaa mirkaneesse. To'annoo jala ooluusheen dura Aadde Cheng, miidiyaa mootummaa CGTN jedhamutti TV gubbaatti dhiyeessituu turte. Hagayya keessa kan qabamte yogguu tahu, gaafa Jimaataa himatamuu anga'oonni Awustiraaliyaa himan. Mootummaan Awustiraaliyaa dhimma hidhaa Aadde Cheng ilaalchisee yaaddoo qabu, mootummaa Chaayinaaf irra deddeebiin beeksisee ture. ''Haqa, adeemsarrattis waan dhugaa taheefi haala dhala namaaf maluun eegumsi akka taasifamuuf abdii qabna. Kunis adeemsa idil-addunyaatin akka tahu eegna,'' jedhan ministirri dhimma alaa Awustiraaliyaa Marise Payne. ""Yeroo cimaa tahe kana keessatti Aadde Chend fi maatiishee waliin jirra.'' Cheng Lei lammii Awustiraaliyaa Chaayinaatti dhalattedha. Ganna dabran muraasaaf Beejingitti hojjette. Ijoolleeshee lamaan dabalatee, maatiinshee hedduun, Awustiraaliyaa jiraatu. Hagayya dabre keessa akkuma tasaa TV gubbaa dhabamte - maatiifi hiriyoonni qunnamuu hin dandeenye. Dhaabbanni ishee hojjechiisu, CGTN - miidiyaa biyyolessaa Afaan Ingiliziin dabarsus, marsariitii gubbaa waanishee barreeffame mara haqe. Takka turtee Chaayinaan gaazexeessituu kana dhimma nageenyaa biyyaalessaaf jecha qabachuu beeksise - ''biyya keessa teessee hordoffii gochaa turte'' jedhe. Maatiin ishees maaliif akka qabamte wanti beekan akka hinjirre himan. ''Nageenya biyyolessaa balaarra buusuuf tahe jettee hojjetti jedhee hin yaadu,'' jechuun firrishee Louisa Wen miidiyaaf himte. ''Tarii waan isheen hin beekne keessa galuufi dhiisuushee hin beeknu.'' Maatiin akka himanitti, yeroo garagaraatti waa akka baastuuf jecha gaafatamteetti. Kutaa tokko keessattis hidhamtee akka jirtufi fayyaan ishees miidhamaa jira jedhu, Mootummaan Awustraaliyaas bakka bu'onnisaa ji'atti al tokko dhaqanii daawwachuu hime - kunis waliigaltee waloo Chaayinaa waliin qaban irratti hundaa'uni. Baroota as dhihoo kanatti walitti dhufeenyi Awustiraaliyaa fi Chaayinaa hammaachaa dhufeera. Kunis dippiloomaasii fi daldala irratti mul'ateera. Akka xiinxaltoonni jedhanitti haalli kun, aangawoonni Awustiraaliyaa dhimma lammiileesaanii gadhisiisuuf marii taasisan daranuu cimseera. Beejing yeroo dhiyoon asitti gaazexessitoota hedduu hiteetti yookaan biyyaa aritee jirti. Eegii Aadde Cheng bara dabre qabamte kaasee, ripportaroonni miidiyaa Awustiraaliyaa isaan xumuraa lama, biyyattii gadhiisanii bahaniiru. Rippoortarri ABC Bill Birtles akka jedhetti, biyyaa bahuusaatiin dura, ppolisiin Chaayinaa manasaa dhufuun waa'ee Aadde Cheng isa gaafatan. Kana malees dhimmoota hedduurrattis gaaffii gaafachuu hime. Mudde keessas, Chaayinaan gaazexeessituu Bloomberg ka taate Haze Fan to'annoo jala oolchite. Nageenya biyyolessaa balaarra buuste jette. Barreessaan lammii Awustiraaliyaa Chaayinaatti dhalate Yang Hengjun jedhamus, ganna lamaa oliif Chaayinaatti hidhaa keessa jira. Himata basaastummaa irratti dhiyaate haaleera. Awustiraaliyaan akka jettutti Obbo Yaang wayita qabamee turetti qabiinsisaa haala hamaa keessa ture. Kutaasaa keessatti cancalaan hidhamuu dabalatee, yeroo dhibbaan lakka'amuuf gaaffii gaafatameera."	https://www.bbc.com/afaanoromoo/oduu-55977146
entertainment	Amandaa Gormaan: Shamarree sirna waadaa galuu Baayidan irratti walaloodhaan 'tokkummaa' leelliste	Amandaa Gormaan shamarree umurii xiqqaa ishee jalqabaa sirna waadaa galuu pirezidaantii Ameerikaa irratti walaloo dhiyeessuun 'tokkummaaf' waamicha gootedha. Shamarreen ganna 22 hojii ishee 'The Hill We Climb' [Gaara Nuyi Baanu] jedhu keessummoota sirnichaaf Waashingitanitti argamaniifi uummata adunyaa daawwataa tureef dhiyeessiteeti. Gaafa guyyaan dhufu, dukkana gonkumaa xumura hin qabne kana keessaa ifa eessaa arganna jennee of gaafanna, jechuun eegala walaloon ishee daqiiqaa shanii dhiyeesite. Weerara Kaappitaal Hiil jalqaba ji'a kanaatti mudates eerteetti. Osoo dimokiraasiin barfateera tahee humna biyya keenya waliif qoodurra biyya cufuu fi biyya mancaasu argineerra jette walaloo ishee keessatti. ''Ifaajeen kun milkaa'eera. Garuu dimokiraasiin barfachuu danda'a, garuu ammoo dhaabbataadhaan hin mo'amu'' Walaloo ishee keessatti Amandaan akkas jechuun of ibsite. '' Dubartii gurraattii qal'oo garboota irraa dhufte fi abbaa malee haati guddifte, kan pirezidaantii tahuuf abjuu qabdu, warra kaaniif nama dubbatu taatee of arguuf qofa,'' jette Dargaggeettii biyyaalessaa jalqabaa Looreetii walaloo taate hojii jechoota sirrii yeroo sirrii irratti fayyadamuun hojii ishee hojjettetti. Amandaan hojii ishee surraa gaariin dhiyeessite. Jechoonni isheen fayyadamte uummata adunyaa guutuu waliin kan deemanidha. Har'a, boru fi fuuldurattis kan jiraatanidha. Barreesituu fi taatoon bara 2017 akka biyyichaatti umurii xiqqaan Looreetii Walaloo Biyyaalessaa jalqabaa taate faana namoota beekamoo Roobert Firoostii fi Maayaa Anjeeluu qabatte. ''Dhugumaan jechoota koo fayydamee mallattoo tokkummaa fi wal utubuu tahuun barbaada'' jette yaada BBC'f kenniteen Amandaan. ''Akkan yaadutti Ameerikaa keessatti kun boqonnaa haaraadha, waa'ee fuulduree keenyaa jechoota miidhagoon ibsuu fi hojjeechuudha.'' Namootni baay'een waloo kana dinqisiifataniiru. Taatoo beekamtuun US Oppiraah Winfirii ''dubartiin dargaggeettii taate ajaa'ibaa biraa ka'uusheen akkas boonee hin beeku'' jettee Tiwiitera isheerratti barreesite. Giifti dureen duraanii Miishel Obaaman Gormaaniin akkas jette jajje. ''Jechoota baay'ee cimoo fi miira namaa tuqan,'' ittuma fufii mul'adhu Amandaa jette. Kaadhimamtuun pirezidaantii duraanii Hiilaarii Kiliinten Gormaan bara 2036tti pirezidaantummaaf dorgomuuf waadaa galteetti. '' Ani hamma gahutti hin eegu'' jette. Gorman yeroo carraa waadaa galuu pirezidaant Baayidan irratti akka walaloo dhiyeesituuf filamuu ishee dhageesse akka iyyitee fi gammachuu ishee ibsatte dubbatti. Yeroo akka dhiyeesituuf  gaafatamtu ''gammachuu guddaa fi kabajaa'' guddaan akka itti dhagahame himti. Akkasumas sodaachuu himte. Bara 1998 Loos Anjeles keessatti dhalatte. Ijoollee taatee dubbii irratti ni rakkatti ture. Akkuma pirezidaanti Jooy Baayidan duraan giinga'aa turan isheenis ni giingofti ture. ''Kuni taatoo amma itti jiruu fi tahuu barbaadu na taasiseera'' jette gaaffiif deebii Los Anjeles Taayimsi waliin dhiyeenya taasifte irratti. ''Akkkaataa akkamiin sagalee baasuu akka qabdu yeroo of barsiiftuu fi akkaataa qooqaa of barsiiftu, hubannoo haala sagaleessan irratti siif kenna.'' Kitaaba ishee jalqabaa 'The One for Whom Food is Not Enough' jedhu bara 2015 maxxansuun kitaaba biraa suuraan 'Change Sings' jedhu ammoo xumura bara kanaa maxxansiti. Umurii ganna 16'tti Looretii walaloo Loos Anjeles yoo taatu waggaa sadiin booda yeroo Yuunvarsiitii Haarvaardii Soosholoojii barattu ammoo Looreetii Dargaggoo Biyyaalessaa taate.	https://www.bbc.com/afaanoromoo/oduu-55729258
politics	Loltuun Raashiyaa dhaddacha yakkaa waraanaa jalqabaarratti nama nagaa ajjeessuu amane	"Loltuun Raashiyaa umuriin isaa waggaa 21 ta'e erga waraanni Yukireen keessatti eegalame as yeroo jalqabaatiif himatamee dhaddacha yakka waraanaa jalqabaa irratti dhiyaate nama nagaa hidhannoo hin qabne ajjeessuun balleessaadha jedhame. Vaadim Shishimaariin yeroo waraanni eegalameetti maanguddoo waggaa 62tti dhukaasuun ajjeessuu amaneera. Kanaafi hidhaa umurii guutuutu isa eeggataan. Sirreeffamaan kun kutaa mana murtii dhiphoo Kiyeev keessaatti akkuma harkisaa cancalaan hidhametti eegdootaan dabaalamee dhiyaate. Loltuun kun kan nahee fakkaata ture. Mataa isaa gadi qabatee mul'ata ture. Fageenya meetiroota muraasaatti ammoo dubartiin abbaan warraa jalaa ajjeeffame Kaatirnaan tessee turte, jetti gabaastuun BBC News, Saaraa Raanisfoord. Wayita loltichi gara kutaa seenuutti ijasheerraa imimaantu rooba ture. Abbaan alangaas abban warraa ishee attamiin mataarra rasaasaan rukutamee akka ajjeefame ibsuu eegale. Achinis ''baleessaa kee ni amantaa?'' jechuun shakkamaa gaafate. Innis ''Eeyyeen'' jechuun deebise. ""Guutummaatti?'' ''Eeyyeen'' jedheen suuta bakka of ilaalee keessa dhaabbatee ture irraa. Abbaan alangaa akka jedhanitti, yeroo haleellaan isaan irratti banameetti Shishimaariin kutaa taankii keessatti garee tokko hogganaa ture. Inniifi loltoonni biraa afur osoo konkolaataadhaan gara Chupakhivkaatti imalaa jiranii nama umriin waggaa 62 bishikiliitiin deemaa jirutti dhufan. Akka abbaan alangaa jedhuutti, Shishimaariin akka namtichi nagaa sun ajjaafamuuf ajaja kennuun Kilashinkooviin  itti dhokaasuun ajjeesaniin. Kiremliin garuu kanaan dura waa'ee taatee kanaa akka hin dhageenye himte. Battaluma loltuun Raashiyaa yeroo jalqabaatiif nama nagaa ajjeessuu amanusaa haati warraa nama ajjeeffamee dhaggeesseen booda dhaddachi Shishimaariin beelamni biraa qabameef. Dhimmi himannaa olaanaa kunis Kamisa Caamsaa 19, 2022 irra deebiin kutaa mana murtii guddaa keessatti dhagahama jedhame. Haati warraa manguddoo ajjeefamanii, Kaatiriinaan kan umuriin waggaa 62 taate osoo mana murtichaa hin bahiin dura BBCn dubbisee ture. Attamiin dandamataa akka jirtu kan gaafatamte Kaatiriinaan, ''Baayyeen gadda waa'ee isaa. Garuu yakka akkasitiif dhiifama gochuu hin danda'u,"" jette. ''Dhaddacha jalqabaa kanaatiin, yeekkamtoota, kanneen ajaja dabarsan hundaa ykn kanneen Yukireen keessatti yekka raawwatamu gargaaranii hundaaf itti gaafatamummaa jalaa bahu akka hindandeenye ergaa ifa ta'e dabarsaa jirra,'' jedhan Haatii alangaa olaanaan Yukireen Iriinaa Veenedikotovaa karaa tiwitaraatiin. Venediktovaan isaan duras waajjirri ishee loltoota Raashiyaa 41 irratti himannaa yakka waraanaa qopheessaa jira jettee turte. Mooskoon garuu loltoonni ishee namoota nagaa irratti xiyyeeffachuu haaltee jirti. Sababii qorattoonni dhimmicha akka yakka waraanaatti gara Mana Murtii Yakka Idi-addunyaa (ICC) kan Heegiitti argamuutti geessuuf ragaa walitti qabaa waan jiraniifu dhaddachi Shishimaarin kunis itti dhiheenyaan hordofamaa jira. Mana Murtii Yakka Idi-addunyaa (ICC)n mataansaa garee qorattootaa naoomata 42 of keessaa qabu, oggeessoota nama du'ee qorataniifi hojjattoota isaan gargaaran gara biyyatiitti ergeera. Akkasumas Yukireen himannaawwan dabalataa banuuf akka isaan dandeessisuuf garee ragaa walitti qaban hundeessite jirti."	https://www.bbc.com/afaanoromoo/oduu-61475368
health	Haakima Itoophiyaa wal'aansoo Chaayinaan COVID-19 waliin taasifte dhiheenyatti hordofaa ture	"Chaayinaa keessatti ogummaa fayyaa barachuuf waggoota shan tureera. Walumaa galatti Chaayinaafi Itoophiyaatti ogummaa fayyaa  barachuufi hojjachuutiin waggoota 10  dabarsuusaa dubbata. Magaalaan inni keessa jiraatu weerarri vaayirasichaa hagas hunda miidhaa kan hin geesifne ta'us tarkaanfiin mootummaa walumaa galatti fudhate Chaayinaan tatamsa'inna vaayirasicha hir'isuu akka dandeessuuf ishee gargaareera jedha. Maqaasaa himuu kan hin barbaannee haakimni kun koronaavaayiras to'achuurratti Itoophiyaan Chaayinaarraa waan barattu heddutu jira jedhee amana. Kanaafis hawaasni dafee  dafee harkasaa akka dhiqatuuf gorsuu, manneen barnootaa cufuu, walgahii namoonni hedduu itti argaman taasisuu dhabuu yoo taasisanis beekamitii Ministira Fayyaatiin taasisuufi tarkaanfiiwwan biroo mootummaa Itoophiyaatiin fudhatamuufi hojiirra oolfamuu qaban hundi dursanii of eeguurraa tarkaanfiiwwan muraasa ta'uusaanii eera. Ta'us garuu muuxannoo inni Chaayinaatti fudhateen mootummaan Itoophiyaa maaskii godhachuurratti xiyyeeffannoo osoo kennee weerara kana ittisuuf akka filannoo gaarii tokkotti  fudhatamuu qaba jedha. Dhaabbanni Fayyaa Addunyaa (WHO)fi mootummoonni biyyootaa maaskiin godhatamuu hin qabu jedhanis inni garuu ""haakimoonni, namoonni vaayirasichaan qabamaniifi namoota isaan kunuunsan qofa osoo hin taane namoonni biroos maaskii godhachuu qabu,"" jechuun kunis faayidaa malee miidhaa akka hin qabne mul'isa. Haakimni kun muuxannoo isaarraa ka'uun akka dubbatutti bakkeewwan waliirraa siiquun danda'amutti keesumaayyuu geejjiba hawaasaarratti, gabaa keessatti, manneen amantaatii, akkasumas bakkeewwan namoonni hedduu itti argamanitti namoonni maaskii fayyadamuun tatamsa'ina vaayirasichaa hamma ta'een ittisuuf barbaachisaa akka ta'e Chaayinaatti arguusaa dubbata. Akka haakimni kun jedhutti bakkeewwan namoonni baay'atanitti maaskii godhachuun barbaachisaadha jedha. Moobayilii qulqulleessuu, akkasumas wantoota namoonni biraa manaan alatti tuttuqan manatti deebi'anii qulqulleessuun barbaachisaadha. ""Fakkeenyaaf, kuduraalee harkaan tuttuqaman qulqulleessuun barbaachisaadha. Harka keenya dhiqannus wantoota akka moobiyilii eega tuttuqne booda harki keenya qulqulluu hin ta'u."" Bakkeewwan namoonni vaayirasichaan qabaman ifa godhamuufi namoonni naannoo san jiraatan of eeggannoo akka taasisan malaawwan Chaayinaan vaayirasicha of irraa ittiste keessaa tokkodha. Itoophiyaa keessatti kana gochuun namoota gargar baasuufi wantoota hawaasa biratti hin baramne fiduu kan danda'u ta'us tarkaanfiin kun murteessaa akka ta'e hubatamee namoonni akka of eegan odeeffannoo kennuun murteessadha jedha. Haakimoonni dhukkubsattoota COVID-19f yaala kennan guyyaa guyyaadhaan gara manasaanii deemuurra hospitaala itti hojjatanitti yookiin bakka tursiisaa osoo hojjatameef baay'een gaarii akka ta'e himuun; ""Ministirri fayyaa biyyattii waan kanarratti hojjachaa akaka jiru nan amana,"" jechuun inni kunis tatamsa'ina vaayirasichaa hawaasa keessa jiru hir'isuuf ni gargaara jedha haakimni kun. Chaayinaan Xaaliyaan waliin wal bira qabamee yoo ilaalamu haala ajaa'ibsiisaa ta'een tatamsa'ina vaayirasichaa to'atteetti kan jedhan haakimni kun, carraan namoota qabamanii du'uunis xiqqaa akka ta'e dubbatu. Dabalataanis, lakkoofsi namoota Chaayinaatti qabamanii guddaa ta'us lakkoofsi namoota du'anii xiqqaa kan jedhamu akka ta'e himu. Namoota dhukkubbichaan qabaman waliin tuttuqqaa qaban jedhamanii namoonni adda baafaman ilaallatee namoonni kunneen vaayirasichi irratti argamuu dhabuu danda'a waan ta'eef bakka tokko akka tursiifaman taasifame bu'aa qorannoodhaan argamu ilaalcha keessa galchuun of eeggannoon cimaan taasifamuu qaba jedha. Yaaddoo dhukkubbichaatiif namoota adda of baasaniif qulqullinnisaanii eeguun kan barbaachisu yoo ta'u,  mootummaanis namoota kanneeniif hordoffii taasisuu qaba jechuun dubbata. Fakkeenyaaf, barattoonni durasanii ""Chaayinaarraa gara Itoophiyaa deeman kanneen biroo eeguuf jecha hoteela qabatanii turuunsaanii kan galateeffamuu qabuudha,"" jechuun yaadasaa kaasa. Balalii ilaalchisee, namni gara biyyaa seenu kamuu adda of baasee akka turu taasisuun tatamsa'ina vaayirasichaa daangessuuf tarkaanfii gaarii akka ta'e kan dubbatu haakimni kun hojjattoonni Daandii Qilleensa Itoophiyaa imaltoota faana tuttuqqaa qaban maaskii godhachuun barbaachisaa akka ta'e amanu. Dhaabbilee amantii keessattis tatamsa'ina vaayirasichaa daangessuuf xiyyeeffannaan itti kennamee akka hojjatamuu qabu dhaamsa ogeessi fayyaa kun. Hanqina meeshaalee barbaachisoo biyya keessatti mudachuu danda'u yaadachuun lammiileen Itoophiyaa biyyoota biroo jiraatan wantoota akka maaskiifi saanitaayizar osoo arjoomanii tatamsa'ina vaayirasichaa daangessuu keessatti gahee ol aanaa qaba jechuun yaadasaa hima. Bakkeewwan maaskii godhachuun rakkoo uumutti wantoota akka shaarbii uffachuun afaaniifi funyaan dhoksuun homaa osoo hin godhatin deemuurraa wayyaa akka qabu dubbata. Kanaaf , ""yeroo kanatti qufaanillee akka nu hin qabneef of eeggannoo taasisuu qabna."" Bakkeewwan dhukkubbichi baay'inaan argamee turetti hakimoonni barataniifi namoonni yaala aadaa kennan waliin ta'uun yaalli kennan Chaayinaan haala gaariin vaayirasicha akka to'attuuf ishee gargaareera jedhee amana. Dabalataanis haakimoonni rakkinni kun na ilaallata jedhanii hanga danda'aniin hojjachuunsaaniifi hawaasnis tarkaanfiwwan fudhatamuu qabu hunda haalan fudhachuunsaa, akkasumas mootummaan itti gaafatamummaasaa haalan bahuun Chaayinaa rakkoo guddaa jalaa akka ishee baase dubbata."	https://www.bbc.com/afaanoromoo/oduu-52281032
politics	Baqattoonni Ertiraaa Keeniyaatti achi buuteen isaanii dhabamuun maatii yaaddesse	Baqattoonni Ertiraa lama baatii jahaan dura harka warreen namoota seeraan ala daddabarsaniin erga fudhatamaniin booda achi buuteen isaanii dhabamuun maatii yaaddessee jira. Dubartoota lamaan badan keessaa abbaan Raaheel Maraawwii sagalee intala isaanii kan dhagahan, Bitootessa darbe akka tahe BBCtti himaniiru. Yeroo hiriyyaashee Salaamaawiit Ambaasar jedhamtu waliin Itoophiyaadhaa bahanii Mooyyalee galuufi Naayiroobiitti wal-arguufis beellama qabatanii turan. ‘’Bilbilaan Moyyalee akka jirtu natti himtee turte,’’ jechuun abbaanshee boo’aa BBCtti himaniiru. ‘’Naayiroobii geessi jedhee otoon eeguu achumaan badde,’’ jedhan. Abbaanshee intallisaanii erga baddee harka maratanii hin teenye. Barbaachashee Mooyyalee deemanii ishee iyyaafatanis argachuu hin dandeenye. Obboleessi Salaamaawiitis akkasuma yaaddooma wal-fakkaataa keessa akka jiru dubbata. ‘’Obboleettii koo bilbilaan argachuu dadhabnaan nama gara Naayiroobii ishee fiddi jedhamteef bilbile. Isheenis ni deebiti naan jettus garuu homaa ishee argachuu hin dandeenye,’’ jedheera. Obboleettiinsaa Naayiroobii dhufuu didnaan barbaachashee Mooyyalee deemus hin arganneen. Godaantonni lameen Naannoo Tigraay godaantummaan jiraachaa turanii baatii Sadaasaa keessa yeroo waraanni ka’u baqatan. Gareen godaantota Ertiraa tokko dhiyoo kana baduu dubartoota kanaa ilaalchiseefi gidraa godaantotaa biyyattii fuula Tiwiitarii isaarra gabaasa kaa’eera. Cunqursaa siyaasaafi dirqama loltummaa biyyasaanii baqatanii, godaantonni Ertiraa 100,000 tahan Naannoo Tigraay jiraatu ture. Akka Raaheliifi Salaamaawiiti lubbuu isaanii oolfachuuf jecha godaantonni baayyee baqannaa lammataaf saaxilamaniiru.	https://www.bbc.com/afaanoromoo/oduu-58662685
politics	Paarlaamaan Niiwuu Ziilaand karabaataa hidhachuun dirqama ta'uu dhiisuu mala jedhe	"Miseensi paarlaamaa Maaworii karabaataa uffachuu diduun paarlaamaa keessaa ari'amuu isaa hordofee falmii uumameen kana booda karabaataan paarlaama keessatti dirqama ta'uu dhiisuu mala. Miseensi paarlaamaa maqaan isaa Raawirii Waayitiit jedhamu sababa karabaataa hidhachuu dhiisee uffata aadaa saba isaa hei-tiki  jedhamu uffatee dhufeef paarlaamaatii ari'ame. Dubbiin kun falmii erga kaaseen booda  miseensa paarlaamaa kun dhiyaatee maaliif akka karabaataa dhiisee uffata aadaa isaa filate ibsateera. Yaadi isaa fudhatamuun karabaataan dirqama ta'uu dhiisuu malas jedhamaa jira. ""Kun dhaloota hedduu boodaan dhufaniif mo'icha,"" jedhe Mr Waayitiit. Kana jechuun, paarlaamaan bakka namoonni ""bilisaan eenymmaa aadaa isaanii itti ibsachuu danda'anidha,"" jechuun BBC Newsdaytti hime miseensi paarlaamaa kun. Af-yaa'iin paarlaamaa  Trevor Mallard ""akka uffata mana hojiitti"" karabaataan kanaan booda dirqama hin ta'u jedhan. Waayitiit wayita paarlaamaa keessaa bahan, ''Obboleessa kiyya kun waa'ee karaabaataa miti, waa'ee eenyummaa aadaati malee,'' jechuusaanii miidiyaan gabaaseera. Karabaatni, ''funyoo warra kolooniiti'' kan jedhan namni siyaasaa kun, bakka karabaataatni mormasaaniirra amartii dhagaa 'greenstone' keewwatanii turan. Af-yaa'iin marroo lammeessoof ergii dhaabsisanii boodas Mr Waayitiit gaaffii isaanii itti fufanii turan.  Mr Mallard garuu gamoo gadhiisee akka bahu ajaja dabarsan. Mr Waayitiit gochaan Af-yaa'ichaan irratti raawwatame, ''haqa-qabeessa kan hin taane'' jechuun, uffanni isaan uffatanii dhufanis aadaa Maaworiin ''wayyaa yeroo akkasiif keewwatamudha,'' jedhaniiru. Gaggeessituun Paartii Maaworii biraa kan tahan Aadde Debbii Ngarewa-Packer, waahillishee ari'amuun sirrii akka hin taane falmattuus, milkaa'uu hin dandeenye. Aadde Deebiin ofiishee karabaataa godhattee turte. Taateen kun waan miseensa paarlaamaa kanaafi Af-yaa'icha gidduu tahe isa dhiyoo kanaati. Dhuma bara dabre keessallee, Aabba Waayitiit yoo karabaataa godhachuu didan, paarlaamaa keessaa akka ari'an itti himamee ture. Haasawa jalqabaa paarlaamaa keessatti taasisaniin, waan jedhan: ''Funyoo kana morma koorraa baasaa, faaruukoo faarsuu akkan dandayuuf''. Af-yaa'ichi Aabba Maalaard, seera dirqamaa karabaataa godhachuu yoo jijiirame akka dhuunfaatti akka deeggaran ibsanii, miseensi garri caalu seera karabaataa uffachuu ni deeggaru jedhan. Ministirri Muummee biyyattii Jasiindaa Ardern, namoonni karabaataa hin kaayyannu jechuun diduusaanii akka hin mormine himanii, garuu wantoonni gurguddoo irratti xiyyeeffachuu qabnu jira jedhan. ''Akkan yaadutti lammileen Niiwuu Ziilaand waa'ee karabaataa dhimma waan qaban hin sehu,'' jedhan."	https://www.bbc.com/afaanoromoo/oduu-56007849
politics	Maskaram Abarraa to'annoo jala oolte	"Hundeessituufi haadha qabeenyaa miidiyaa YouTube ""Itiyoo Niqaat"" kan taate Maskaram Abarraa Kibxata Mudde 13, 2022 waaree booda Finfinnee keessatti Poolisii Federaalaan to'annoo jala oolfamuushee abbaan warraa ishee BBCtti hime. Maskaram Abarraa mootummaa cimsitee qeequun beekamti. Abbaa warraa Maskaram Obbo Fitsum Gabre-mikaa'el BBCtti akka dubatetti, waaree booda sa'aatii 10:30 bakka 22 jedhamutti osoo waliin jiranii namoonni uffata siviliifi uffata dambii poolisii Federaalaa uffatan dhufanii Maskaramiin qabanii sokkan. Wayita Maskaram eenyummaa namoota kanaa gaafattetti miseensota poolisii Federaalaa ta'uu isaanii erga ibsanii booda, gara waajjira qorannoo yakkaa Poolisii Federaalaa kan Meksiikootti argamuu akka geessan itti himan. Kana itti himanii ka'aniis konkolaataatiin fuudhanii akka deeman abbaan warraashee Obbo Fitsum Gabre-mikaa'el ibseera. Obbo Fitsum akka jedhutti, gara haati warraa isaa Maskaram itti hidhamtee jirtu deemee Maskaramiin akka argeefi yakka maaliitiin akka shakkamtee to'atamte hin bariin jirtu hubachuu isaa BBCtti himeera. Maskaram Abarraa yakka akkamiitiin shakkamtee akka to'annoo jala oolfamte baruudhaaf yaalii BBCn Poolisii Federaalaaf bilbile hin milkoofne. Mootummoota Federaalaafi naannoo cimsitee qeequudhaan kan beekamtu Maskaram Abarraa, to'annoo poolisii jala yeroo oolfamtu kun kan jalqabaa miti. Bara darbes ji'a Caamsaa keessa to'annoo jala erga oolfamtee booda wabii birrii kuma 30n gadhiiffamtee turuu ishee abbaan warraashee Obbo Fitsum yaadataniiru. Yunivarsiitii Hawaasaatti duraan barsiistuu kan turte Maskaram Abarraa, Caamsaa darbe keessa yakka mormii uummataa kakaasteetti jedhuun mana-murtiitti dhiyaattee turte. Abbaan warraashee Obbo Fitsuma akka jedhutti, Maskaram ogummaa barsiisummaashee dhiisuun guutummaatti hojii miidiyaa irratti fuulleffattee hojjechaa akka jirtu dabalee himeera."	https://www.bbc.com/afaanoromoo/articles/c4n7yyvyx0do
health	Koroonaavaayiras: 'Gaafa guyyaan haadholii kabajamu harmee koon awwaale'	Torban guyyaan Haadholii kabajamutti shamarreen ganna 33 Ayaa qalbii ishii kan hate, kennaa akkamii deessee isheef akka gumaachitu yaaduu ture. Garuu Ayaan (maqaanshee kan geeddarame) guyyaa kana harmee isheef  kennaa kennitu otoo hin taane, harmeeshii duute sirna awwaalcharratti akka argamuuf jirtu hin beektu ture. Torban sana maallaqas dhabdu, du'a ishiin dhaga'a jedhe yaadee hin beeku jette. Oduu kana akka dhageesseen kufuu yaadatti. 'Obboleessa koo hirribaa kaaseen itti hime, duraan akka wayyoofte natti himee ture,' jetti. ''Guyyaa dhaloota ishee Ebla kana wayita kabajamutti fayyitee manatti deebiti jennee eegaa turre, guyyaan haadholii kabajamuuf bultii muraasni wayita hafu hoospitaala seente. Guyyaa haadhaafi guyyaa hoospitaalaa fayyite baatu walitti qabnee kabajuuf eegaa turres jette. Garuu, kan raawwatame argan, kan eeganirraa adda ture. Haati Ayaa lammilee Masirii 10'n koroonaavaayirasiin si'a jalqabaaf ajjeese keessaa tokko turte. Haati Ayaa Kibba Kaayirootti hoospitaala argamutti vaayirasichaan qabamuun mirkanaa'ee otoo hin du'iin dura geeffamtee turte. Haati ganna 69 kun qoratamanii jalqaba vaayirasicharraa bilisaa jedhaman, boodarra deddebi'anii guyyoota itti aanaan qoratamanii garuu qabamuun isaanii mirkanaa'e. Abbaa koo dhukkuba ujummoo dhiiga gara onneetti geessituun wal qabatu dhukkubsatee bira otoon jiruun bilbilaaan haadha keenya haasofsisaa ture jette Ayaan. ''Nagaattillee nun jechuu dadhabuu ishii qofaa miti, guyyuma sana du'uun ishii garaa na nyaate,'' jette. Guyyaa sanarraa eegalee sirni amantiifi namoonni walitti qabamuus akka biyyaatti dhorkame. Masjiidonni hunduu akka cufamaniif ajajni bahe. Kanaafuu, kutaa hospitaalaa reeffii turu keessa kadhachuu eegaluuf dirqamuu dubbatte Ayaan. Hoospitaalicha keessaa reeffa baasuun yeroo dheeraa fudhataa ture, booda garuu halkan awwaalamte, miseensota maatii muraasa qofatu sirna awwaala ishiirratti argame. 'Hundi keenya maaskii fi golgaa harkaa (guwaaantii) keewwannee turre. Haati warraan obboleessa kootii gidduudhaan dhuftee harka koo qabdeetu natti hasaasti, ''Si hammachuun barbaade, garuu hin danda'uf malee,' naan jette. Amaatiin obboleessa kootiii ni sukannoofte, garuu namni achitti argaman hundi gammadoos hin turre' 'Abbaan keenyallee haadha keenyatti nagaa dhaamu hin dandeenye, sirna awwaalcharrattis hin argamne' Haati Ayaa erga du'anii booda abbaan ishees hoospitaala haati ishee seenanitti yaalamuu geeffaman. 'Wayita inni hoospitaala geeffamu gadda guddaarraa kan ka'e, lafarran gangaladhe,' jette. Haata'u malee, abbaan ishii dhibicharraa bayyanatanii torban darbe keessa gara manasaaniitti deebi'an. Ayaas ta'ee, obboleessi ishees vaayirasichaan hin qabamne. Addatti fo'amanii jiru, 'akka maatiitti walgargaarullee hin dandeenye, haati keenya ni wareegamte,' jette Ayaan. Namoota firasaanii haala walfakkaatun du'aniif akka sirni kadhannaa raawwatamu yaadumuudhaan gareen WhatsApp baname. Garee kanarratti maqaan haadha Ayaa erga maxxanfamee namoonni hedduun dhaamsa jajjabinaas naaf ergaa turanii, inni jajjabina naaf ta'eera jette. Namoota toora Feesbukiirratti du'a haadha kooti dubbisanii na jajjabeessan keessaa barataan kutaa afuritti wajjiin baradhe fa'aatu keessatti argama. Ani jalqaba isa dagadheen ture jette Ayaan. Masiriin vaayirasiin Covid-19 biyyatti seenusaa walakkeessa Guraandhala, bara 2020 ibsitus, amma jalqaba ji'a Bitooteessaatti namoota haaraa qabaman ittifufinsaan hin sakattaatu ture. Vaayirasichi amma yoonatti namoota 2,000  qabuun, namoota 160 ol ajjeeseera.	https://www.bbc.com/afaanoromoo/oduu-52290409
health	Koroonaavaayiras: Namoonni ammallee waaqeffannaaf maaliif walitti qabamu?	Manneen amantii biyyoota addunyaa garagaraa keessa jiran gorsa saayinsawaa tatamsa'ina Covid-19 ittisuuf iddoo tokkotti walitti qabamuu dhorku didaa turan. Amma barreessaan addaa bilisummaa amantee fi amantii Mootummota Gamtoomanii Dr Ahimad Shahiid ''amantiiwwan gochaawwan fayyaa hawaasaa irratti yaaddoo uuman,'' akka dhorkaniif mootummoota gorseera. Kunis seera addunyaatiin hayyamamaadha jedhan. Gaaffii fi deebii BBCn addatti Dr Ahiimad Shahiid waliin taasiseen, dhaabbileen amantii fageenya ofii eeggachuu jajjabeessuun gahee isaanii bahachuu qabu jedhan. ''Warreen amantii dirqama seeraan kenname yoo qabaachuu baatanillee nageenya hawaasaa eeguuf itti gaafatamummaa qabu. Kiristaanoti baayyeen ayyaana Faasikaa qaamaan otoo wal hin argiin haa kabajaniyyuu malee, Waldaaleen Kiristaaanaa Ameerikaa keessa jiran muraasni ammallee qaamaan argamuun tajaajila kennaniiru. Paastariin Luuziyaanaa, Toonii Ispeel sagantaa Dilbataa waldaasaa Taabirnaakilitti namooti 1000 tahan dubbateera. Kuni eegaa bulchiinsi naannichaa namooti 50 ol walitti akka hin qabamne dhorkee otoo jiruuti. Paakistaanittis abbootiin amantii isa mootummaan nama shanii olitti walitti hin qabamiinaa jedhe didaati jiru. Biyyattiin dhorkaawwan kaasuu jalqabde jennaan. Abbootii amantaa tokko tokko immoo namooti yeroo Ramadaanaa dhufu kanatti akka walitti qabamaniif gaafataa jiru. Ministirri Mummee Paakistaan Imraan Kaahin yeroo baatii Ramadaanaa tarkaanfiin akkamii fudhatamuu akka qabu abbootii amantii waliin ni haasofna jedhaniiru. Paakistaanitti Covid19 dhaan namooti qabaman kanneen imala amantiif Gidduugala bahaa turani deebi'ani dha. Kaan immoo garee Taabliijih Jamaat(Garee Ergama Musliimaa) keessatti kan hirmaatani dha. Walgahii kanarratti  namooti hirmaatan Hindii, Indooneziyaa fi Maaleziyaa keessatti vaayirasichaan qabamaniiru. Kooriyaa Kibbaatti namoonni Covid19 qabaman warreen amantii dhoksaatti gaggeeffamu Shiincheewonjii jedhamu waliin hidhata qabani dha. Gareen kun garuu dhiyeenyatti dhiifama gaafateera. Qondaalota waliin akka hojjetu illee hojjechaa akka ture himeera, qondaalootni muraasa miseensa tahan garuu qoratamuuf hayyamamoo hin taane. Saayintistoonnii fi ogeessootni fayyaa walgahiin gareen adeemsifamu koroonaavaayirasii tamsaasuu akka danda'uu fi lubbuu namootaa gaaga'uu akka danda'u. Namoonni otoo akeekkachiifamanii maaliif waaqeffannaaf walitti qabamu? Maatiiw Shimiiz nama amantii Kaatolikii hordofuu yoo tahu kutaa biyyaa Ameerikaa Peenslvaaniyaa iddoo walitti qabamuun namootaa guutummaan guutuutti dhorkame keessa jiraata. Maatiiw  waaqeffannaan tajaajila bu'uuraa waan taheef tarkaanfiin fageenya eeggachuu suuqii nyaata bitatanitti hojii irra oolu waldaattis fayyadamuun ni danda'ama jedha. ''Warreen suuqii banaa yeroo tahu callisanii waldaan qajeelfama kenname fudhachuun waaqeffannaa yeroo gaggeessan haa cufamu jechuun garuu daldala caalsisuu dha,'' jedheera. Inni qaamaan waldaatti argamuun sirnoota adda tahan raawwachuun karaatti ''Haadha warraa kee yookiin abbaa warraa kee bira jiraachuun dadhabina otoo hin taane jaalala ati qabdu dha kan agarsiisu. Jaalala Waaqaafis wal fakkaataa dha. Baastiyaan Ruujeens ogeessa xiinsammuu Daach yoo tahu sirna amantaa irratti qorannoo gaggeessa. Deebiin uummatni gorsa mootummaaf kennu akkatti inni mootummaa ilaalu irratti murtaa'a,'' jedha. ''Namoonni gariin durumaa mootummaa aangoo irra jiru ijaa hin amanneef qajeelfama achii bahu hordofuud rakkatu,'' jedha. Namoonni akkasii ergaa ogeessotaa fi saayintistoota mootummaa waliin hidhata qaban amanuun isaan rakkisa jechuu dhas jedha. ''Neezarlaand keessa hariiroon mootummaafi hawaasa hanga sanaa summaa'aa gatii hin taaneef kanaan hin rakkannu,'' jedha Ruujeens. Takka takka immoo hogganaa biyyaatu walitti qabamuu jajjabeessa. Pireezidaantii Taamzaaniyaa Keemistiriidhaan PHD qabu, lammiilee isaa bataskaanaafi masjiida deemuu keessan itti fufaa jechaa ture. Tajaajila waldaatti kennamuttis:''Koroonaavaayirasiin seexana dha. Qaama Kiristoos keessa jiraachuu hin danda'u, ni gubata. Yeroo kana amantii jabeeffachuu qabna,'' jedhan. Biyyattiin guutummaan guutuutti cufuu baataniis  boodarra manneetii barnootaafi namooti iddoo tokkotti walitti qabamuun  dhorkameetu jira. Sheek Haasan Sa'iid Chizeengaan dubbii himaa Muftii Taanzaaniyaati, ''sagadni masjiida keessatti sagaddu isa manatti sagaddu dachaa 27 caala,'' jechuun kan pireezidantichi jedhan walii galanii jiran. ''Yeroo weerarri akkasii jiru immoo Allaah akka vaayirasicha akka mo'annuuf akka nu gargaaru kadhachuu qabna,'' jedhu. Haa tahu malee Sheek Chizeengaan yoo akka biyyaalessaatti biyyi cufamti taanaan dhorkaa bahu ni hordofna jedhaniiru. Ammaaf garuu masjiidonni tajaajila gabaabaa kennaa jiru. Namoonni afata irratti salaatan kan ofiisaanii akka fidaniifi harka isaanii irra deddeebiin akka dhiqatan  gochaa jirra jedhan. Ogeessota fayyaaf garuu ogeessotaaf gahaa miti. Waaqeffannaaf walitti qabamuun dhimma bilisummaa amantii dha falmiin jedhu ka'us, Ahiimad Shahiid bilisummaan amantii daangaa qaba jedhu. ''Bilisummaan amantii kan hanga mirgaafi bilisummaa namoota kaaniifi hawaasa hin tuqnetti qofa dha. Kan mirga kooti jedhu, mirgisaa maal akka tahe hin hubanne jechuu dha,'' jedhan. Baastiyaan Ruujeens vaayirasichi haaraa waan taheef tarkaanfiin ariiftaa tahe barbaachisaa dha jedhu. ''Sadarkaa kanatti bartee namootaa kan geeddaruun danda'amu seera jabaataa baasuuni,'' jedhu. ''Waanti barbaachisaan mootummaan addunyaa kanarra jiran haala dhukkubichaa gama ifaa, amansiisaa fi aangoo qabeessa taheen uummata isaanitti himuu qabus,'' jedhu  ogeessi xiinsamuu kun. ''Namoonni mootummaan aangoo qabeessa tahuufi ogeessota immoo amanuu qabu,'' jedhan.	https://www.bbc.com/afaanoromoo/oduu-52332577
politics	Dargaggoo Somaaliyaa: Haleellaa balleessanii baduu shan jalaa akka itti lubbuun hafe	Haleellaan balleessanii baduu Dilabata darbe magaalaa guddoo Somaaliyaa, Moqaadishoo keessatti raawwatame nama kana dura marsaa afur jalaa miliqeerratti kan xiyyeeffate ture. Innis Mohaammad Mo'aalimuu kan kanaan dura gabaasaa BBC Somaaliyaa keessa tureefi ammaan tana ammoo dubbii himaa mootummaa ta'uun tajaajilaa jirudha. Mohaammad haleellaa Dilabataa irraa reefuu bayyanataa kan jiru yoo ta'u, gulaaltuun BBC World Service Africa Meerii Haarpar Mohaammad maaliif akka xiyyeeffannaan haleellaa irratti ta'e ilaalchisuun waliin turti taasifte jirti. Odeeffannoo murteessoo hedduun bilbila kiyya irratti fe'ameen qaba. Gubbaa lakkoofsa paaspoortii kiyyaafi odeeffannoo akkaawuntii baankii kiyyaa gara jalqabaa irratti, maqaan Mo'aalimuu kan jedhu yoo ta'u, lakkoofsi 16.5 fi jechawwan ''kan tarree [halluu]cuquliisaa fi adii kan jaalatu'' jedhutu jira. Akkasumas, bal'inni, bifti, shamiizii hirriyaan koo Mohaammad Ibraahim Mo'aalimuu kan BBC'f hojjataa ture jaalatu qaba. Yeroon Moqaadishoo dhaquu hunda Mo'aalmuuf tishartiin bitaaf. Landan keessa daandii Jarmiin, lafa uffanni dhiiraa itti gurguramu deemuun jaaladha. Asiifi achi qabees haalluufi gosa hedduu gagaragalchuunan waan gaarii barbaada. Dhugaattis yeroo ittanu yoon Somaaliyaa deemeef tishartiiwwan lama boorsaa kiyya keessaa qaba. Rakkoonsaa Mo'aalimuun achi hinjiraatu ta'a. Wallaansaaf Tarkii jira. Innis erga miidhaan irra qaqabee xiyyaara xiqqoon wallaansaaf gara Tarkii geeffame. Dilbata darbe ture kan haleellaan yeroo shanaffaa kan irra qaqabe. Haleellaa ammaa kanaatiin kallatummaan isarratti xiyyeeffatamee ture. Namtichi haleellaa badanii balleessuu raawwate osoo gara konkolaataa Mo'aalimu keessa turee biratti osoo boombii ofiitti hindhoosiin dura itti fiigaa ture. Qaamni namticha haleellicha raawwatee kan hafe muraasuma qofa. Konkolaatittiin Mo'aalimu keessa ture ni barbadoofte. Mo'aalimu attamiin akka lubbuun hafe garuu hinbeeku. miillisaa cabeera, lapheerra madaa'eera, miidhaan biraas irra gaheera. Garuu ofi beeka. Gadhiisuuf ni didee Osoo Mo'aamadi fuuldura agartanii jalqaba goddaannisa fuulasaa irraa agartu ta'a. Goddaanisa sunis haleellaa yeroo lammataatiif bara 2016tti irra gaheen kan madaa'eedha. Yeroo sana Mo'aalimuun mana nyaataa galaana biraa tokko ture. Loltoonni garee milishoota IS dhaquun bakka bashannannaa qarqara galaanaa haleelluun sa'aatii muraasaaf to'atanii ture. Mo'aalimun yeroo sana kan du'e du'ee fakkaachuun dhiigasaa keessa ciisee lubbuun bahe. Milishoonni attamiin namoonni du'usaanii mirkaneeffachuuf reeffa dhiitaa akka turaniifi nama lubbuun keessa jiraachu shakkaniitti akka dhokaasan natti hime. Innis fayyuuf baatiiwwaniif SOmaaliyaa, Keeniyaafi UK keessatti wallaaname ture. Yaaddoo guddaan ijasaatiif ture. Amala Mo'aalimuufi biyya balaafama inni keessa jiraatuufi dhiisee bahuuf didee walitti fiduun nama rakkisa. Innis nama tasgabbaa'aa, qalbi qabeessaafi danboobaadha. Moqaadishoofi namoonni keessa jiraatan hedduun baayyee dadamaqoo, fi kan ifatti dubbataniidha. Magaalattiin waggoota soddomman darbaniif waraana jala waan turteef taateen kunis haaraa miti. Mo'alimuun akkuma haleellaan jalqabaa isa mudateen guyyoota muraasaan booda Moqaadishoo deemeen ture. Innis Waxabajjii bara 2013 keessaa ture wayita al-Shaabaab osoo isaan gaara dallaa UN'tti imalaa jiranu gara sa'aatii tokkoof haleellaa raawwachuun namoota hedduu hanga danda'an kan ajjeessan. Mo'alimuun wayituma milishoota qaqabaniin konkolaataan bira qaxxaamuree darbuuf ture. Garuu namnni haleellaa boombii ajjeessee du'uu raawwates konkolaataa saanii bira qaqabuun dhoose. Akka carraa ta'ee foddaawwan konkolaataasaa malee miidhaa jalaa bahe. Mo'alimu akkuma barame haala tasgabbii isaatiin haleellaa cimaa konkolaataa isaarra qaqabee suuraa natti agarsiisee ture. Tarii BBCn akka foddaawwan konkolaataasaa hojjachiifachuuf isa gargaaru na gaafate. Yeroo sana hojjataa ture. Akkuam yeroo biraa waa'ee jeequmsa magaalaa biyyasaa gabaasaa ture. Osoo namoonni akka isaa hinjiraannee ta'e BBC haala hojjataa turen haalli itti Somaaliyaa irratti gabaasu omti hinjiraatu ture. Amma akka dubii himaa motummaatti hojjataa jira. Garuu yeroo BBC'f hojjataa ture fi yeroo gabaasa mataasaa hojjataa tureetti, Mo'alimuun waan ta'aa jiru dhugaasaa himaa ture. Hanga guyyaa kanaatti, yeroon bilbiluuf, wanta guyyoota sana mudatan hunda, fakkeenyaaf waa'ee ajjeechaa, dhohinsawwan, waldhabdee siyaasa keessoo fa'i, tarreessee natti hima. Kaayyoon bilbiluuf kiyyaa gosa tishartii attamii akkan geessuuf gaafachuuf yoo ta'elleen natti hima ture. Wayita Mo'alimuun hojjataa BBC turetti, gara Somaaliyaa wayita imalu hunda isaafi nama biraa tokko qofaafiin bilbilaa ture. Yoo Mo'alimuun, ''Hindhufiin'' jedhe, amma fe'ee tasgabbaa'aa fakkaatulleen hin deemu ture. Yoo Mo'alimuun ''koottu'' jedhe ammoo nageennyi gaarii fakkaachu baatulleen nan deema ture. Baayyeen jireenya koo keessatti isa amana ture. Innis oggeeyyii gootoota kabajni isaaniif ta'u hin kennamneef keessaa tokko. Gaazexeessitoonni biraa baayyeen, ciccimoon keessatti hirmaatan illeen maaliif akka hojiiwwan gaazexessitummaa akka hedduun maqaan nama kabajamaa tokkootiin akka wal qabatu hundachuun na rakkisa. Qopheessaa, oggeessa kaameeraa, oggeessa sagalee fi tarii hunda caalaa gaazexessaa 'naannoo' kan yeroo tokkoo tokkoos 'haala mijeessaa' (fixer) jennuun kan warra kaan caalaa waan hunda beekuufi gareen hundi irratti hirkatu jira. Mo'alimuun egaa, namoota akkasii kanneen gaazexesitoota Somaalii biroo ani waliin hojjadhuufi guyyaa hunda lubbuusaaniitti kutachuun hajjataa jiran keessaa tokko. Mo'alimuun erga oggumaa gaazexessummaa dhiiseen booda, dubbi himaa motummaa ta'usaatti hangam akkan itti aaree itti himeen ture. Gaazexessaan akkasii loogii tokko malee hojjataa ture attamiin ''kallattii biraa waliin hojjata''? Deebiinsaa akkuma durii madaalliin ture. ''Jijjirama umuun barbaada. Gaazexessaa ta'ee kana gochu hin dandeenye. Sirnicha keessa galuun hojjachuun barbaada. Miseensa mana maree ta'un barbaada, sanaaf ammoo kun tarkaanfii jalqabaati.'' Erga inni hojiisaa haaraa eegaleen boodas walitti dhufeenya kiyya idilee kabajarratti hundaa'e isa waliin qaban ture. Tishariinsaas caalaa idilee ta'an. Amma caalaa sadarkaasaatti suufii waliin uffachu waan barbaaduuf caalaa adiifi qulqullu ta'u qabaatu. Yeroon Landan daandii Jeermii irra gadii imalu hunda isaaf tishartii filadhuufi kanan haalluusaafi hakkina amalaasaatiin wal simsiisuuf yaaluun gammmachuun argadhuun sanan yaadadha.	https://www.bbc.com/afaanoromoo/oduu-60049589
politics	'Dukkana keessa teenyee ifa ilaalaa turre' - Kaffaaloo Tafarraa	"Kaffaaloo Tafarraa kan hidhaa waggoota hedduu booda waggaa lama dura miilli isaa lamaan citanii mana hidhaatii bahee, torban dura digirii jalqabaan eebbifameera. 'Dukkana keessa teenyee ifa ilaalaa turre' jechuun waayee milkaahina isaarratti BBC waliin haasa'eera. Gaaffiifi deebii waggaa lama dura taasifneen waggoota hedduu dura wayita barataa yunivarsiitii turetti boqonnaaf gara maatiisaa yeroo deemutti, dhukaasa qaamolee nageenyaa mootummaarraa banameen miillisaa tokko battalatti yeroo citu inni kan biraan immoo hospitaala erga galee booda akka citu taasifamuusaa Kafyaalaw nutti himee ture. Hidhaarra wayita turettis dararaan sukkaneessaa irratti raawwatamaa turuu dubbata. Dhiyeenya kanammoo mummee barnootaa hooggansa (Management) digrii jalqabaasaa xumuruun ebbifameera. Gaazexeessaan BBC Habtaamuu Xibabuu, turtii Kaffaaloo Tafarraa walin taasisen, waggoota lamaan mana hidhaatii erga bahee booda jiran maala akka fakkaatanfi akkamiin akka dabarse gaafachuun eegale. Kaffaaloo: Waggaa lamaan kana waa hedduunin dabarse. Waggaan lamaan kun naaf gammachuudha, naaf qormaata, waa hedduu keessan dabarse jechuudha. Jireenya tokko jedhee jalqabuufis haalli jiru ulfaataa ture. Akkuma mana hidhaati baheen carraan barumsaa waan naaf laatamef carraa sanatti fayyadamee waggaa lamaan kana barumsarran ture. BBC: Akka mana hidhaatii baaten dhimmi kee biyya keessafi biyya alaatti ijoo dubbii ture. Wayita gara hawaasaatti deebitee jiraachuu eegaltutti miirri haawasa bira jiru maal fakkaata? Kaffaaloo: Akka mana hidhaatii baanen hawaasni baay'ee nu simate. Simannaa bareedaa ture. Waggaa lamaan kana keessatti yerookoo gara caalmaan uummata faana, namoota na simatanif namoota na argachuu barbaadan faana dabarse. Waggaa 12 ol uummatarraa adda baheen ture. Deebistee namootatti dhiyaachuu akkatti nama faana haasa'an fi namaan walhubatan baruunis qormaata ture. BBC: Gaaffiifi deebii waggaa lama dura goonen barnoota yunivarsiitii addaan akka kutte natti himtee turte. Dhiyeenya kanammoo eebifamteerta. Barnoota akkatti itti dhaabde nu yaadachiisitii waa'ee carraa barnootaa argatte fi akkamiin akka barattee xummurte nutti himi Kaffaaloo: Yunivarsiitii Hawaasaatti mummee barnootaa Saayinsii Biqilootaa /Plant Science/ waggaa sadaffaa xummuree boqonnaadhaaf dhufeen rukutame. Rukutamee mana hidhaatti waanin darbatameef barumsa addaan kute. Mana hidhaa keessatti namootni muraasni carraan barnootaa laatameefii barachaa turan. Ana garuu na barsiisuuf fedhii hin qaban ture. Namoota itti gaafatama guguddaarra turan boo'ee kadhachaan ture, garuu carraa naaf hin laanne. Kanaaf carraa barnootaa osoon hin argatin mana hidhaatii bahe. Yeroon mana hidhaatii bahummoo Rift Vaalii fi Lidstaar carraa barnootaa naaf laatan. Lidstaar jalqaba waan naaf laatef achittin baradhe. Dr Gammachis baay'ee yaa galatooman. Haaluma kanaatin mummee barnootaa 'Management' baradhe. BBC: Waggoota lamaan darban keessa barnoota barachuun dabalataan maatis horateerta. Waa'ee maatii keeti natti himi. Kaffaaloo: Yeroo tokko tokko uummamni nama dirqisiisti. Yeroon mana hidhaa ture haadha manaa fuudhee ijoolleen horadha jedhee yaadee hin beeku. Haalli keessa turreef murtiin nurra ture akkasumas yoo gadi baanellee qabsootti bobbaanee wanta dandeenyun gumaachuuf ture hawwiin mana hidhaa keessatti qabnu. Yeroo gadi baanummoo haalli akka nuti yaadne sana ta'uu dide. Kanaaf gara mana ijaarachuutti deebine. Waaqayyoof yaa galatu mucaa dhiiraa tokko argadheera. BBC: Wayita mana hidhaa keessa turte dararaawwan sukkaneessoo hedduu sirratti raawwatamaa akka turan natti himtee jirta. Yeroo sana yeroon milkii yookin yeroon abdii haaraa kun ni dhufa jettee yaadaa turtee? Kaffaaloo: Dhugaa dubbachuuf yeroon kun ni dhufa jennee inuma yaadna ture. Yeroon kun hin dhufu jettee osoo yaaddee abdii kutatta waan ta'eef mana hidhaa keessa turuu hin dandeessu. Qormaata sana hunda keessa kan dabarreef dukkana keessa teenyee ifa ilaalaa turre. Yeroonsaa ni dheerata, ni gabaabbata, yoom ta'a kan jedhu hin beeknu malee carraa bahu argachuu akka dandeenyu fi baanemmoo maal gochuu qabna kan jedhu karoora qabna ture. BBC: Waggoota lamaan darbanitti barnoota barachaa turte, maatis horatteerta. Hojiihoo hojjetaa turtee? Kaffaaloo: Hojii hojjechuun dirqama. Maatii horadheen jira. Kanaaf maatii kiyya jiraachisuun dirqama kiyya. Hanga ammatti garuu hojii hin jalqabne. Jalqabuuf garuu adeemsarran jira. Birokiraasii biyya kanaa kanuma beektudha. Birokiraasii kana keessa darbaan jira. Heeyyama daldalaa baasee hojiitti galuuf sochiirran jira. Barumsa kiyyallee akkaataa hojii dhuunfaakoo ittin bulchuu fi hogganuu danda'u ilaalcha keessa galcheen baradhe. Hojii barbaadee qacaramee jiraachuuf qaamnikoo fi sammuunkoo qophii miti, baay'ee na rakkisa. BBC: Karoorrikee kana boodaahoo maali? Barumsahoo itti fufuuf yaada qabdaa? Kaffaaloo: Barumsa digirii lammaffaa itti fufuun barbaada. Dheengaddayyuu galmaa'uuf gaafadhee ""galmeen bara kanaa darbeera"" naan jedhan. Yoon carraasaa argadhe Yunivarsiitii Finfinnee osoon galee natti tola. Humnasaa yoon qabaadhefi namni na gargaaru yoo jiraate Kiiloo 6 galee yoon baradhe natti tola. Daldala keessa seenee maatiikoo gargaaree cinaatti barumsa barachuun barbaada."	https://www.bbc.com/afaanoromoo/oduu-55416285
politics	MM Sudaan bulchitoota naannolee humna waraanaan muudaman kaasan	Ministirri Muummee Sudaan Abdallaa Hamdok, bulchitoota naannolee kanneen ajajaa waraana biyyattii kan baatii Onkololessaa keessa fonqolcha mootummaa gaggeessee tureen muudaman kaasan. Mr Hamdok dabalate qondaaltoonni miseensa motummaa ce'umsaa garee siviilii hedduun ajajaa waraana biyyatiin to'annaa jala olfamunsaanii ni yaadatama. Mr Hamdok gama isaanitiin erga aangoo ministira mummee irraa kaafamaniin booda amma waliigaltee duree fonqolchichaa kan ta'e Janaraal Abdal Fattaah al-Burhaan waliin taasifameen booda gara aangootti erga deebiifamanii ganaa baatii tokko hin guunne. Ministirri Mummee Hamdok gara aangootti erguma deebifaman boodas ministiroota ajajaa waraanaa kanaan muudaman hedduu jijiiranii ture. Ministiroonni Mr Hamdok jijjiran muraasni isaanii kanneen bulchiinsa abbaa hirree duraanii kan Pirezidaanti Omaar al-Bashiriin durfamu waliin walitti dhufeenya qaban jedhameera. Lammiileen Sudaan baayyeenis hanga ammaattuu waraanni taateewwan siyaasa biyyattii keessatti gahee olaanaa taphachaa jiraachuusaatti baayyee aaru. Kanaan walqabatees erga fonqolchi motummaa baatii Onkolooleessaa keessa biyyattiitii waraanaan gaggeeffamee kaasee hiriirri mormii gaggeeffamaa turunsaa ni yaadatama. Kana malees gochaan fonqolcha motummaa waraanaan gaggeeffame kunis biyyootaafi dhaabbilee idil-addunyaa kana akka baankii addunyaafi gamataa afriikaa dabalatee balaalleeffannaa cimaatu irra gahe. Tarkaanfii humnaa waraanni namoota mormiif bahan irratti fudhateenis lubbuun namoota hedduu baduunsaa gabaafameera. Ammas gaheedhuma waraanni siyaasa biyyattii keessatti qabaachaa jiru kana mormuudhaaf Wiixata har'a hiriirri mormii biraa gaggeeffamuun akka jiru maddeen himan. Odeessaalee walfakkaatan dubbisuuf:	https://www.bbc.com/afaanoromoo/oduu-59633438
sports	Kilabni Cheelsii kan qabeenya lammii Raashiyaa ta'e qormaata keessa gale	Leenjisaan Cheelsii Toomaas Tuheel Raashiyaan sababa Yukireen weerararteef ''dhimma kilaba keenyaan walqabatee wantootni hin tasgabboofne hedduun jiru'' jedhan. Cheelsiin qabeenya biiliyeenara lammii Raashiyaa Roomaan Abraamiiviich hoggaa ta'u, UK ammoo tarkaanfii Raashiyaa dhaabsisuuf jecha abbootii qabeenyaa Raashiyaa qabeenya isaanii uggurtu keessaa tokko biiliyeenara kanaa jedhu miseensi paarlaamaa UK tokko. Tuuhel ibsa kana kan kennan gareen isaanii Cheelsiin Dilbata boruu Waancaa Karabaa'oof Weembilee irratti Liivarpuuliin falmachuuf yeroo qophii xumuraa jiruttidha. ''Kuni dhimma guddaadha miti jennee fakkeessuu hin qabnuu '' jedhan Tuheel. ''Haalichi waliigalatti(Yukireen) anaaf fi waahillan koof akkasumattis nama hunda Cobhaam jiran, taphattootaafis rifaasisaadha. ''Humtuu kana hin eegne. Dhugaa hin fakkaatu, akkuman jedhe sammuu keenyarra mareera, tapha xumuraaf miira qabnu mareera. Kuniis tasgabbii dhabuu guddoo uumuu dubbatan. Warra Yukireeniif hawwii gaarii qabanis dhaaman. ''Kilaba keenya ilaalchisee wantootni ifa hin taane hedduun jiru'' jedhan kuniis mootummaan UK aanga'oota Raashiya, baankiiwwaniif abbootii qabeeenyaa Raashiyaa qoqqobuu wajjin walqabata. Abbaan qabeenyaa Kilabichaa Abraamiiviich pireezidantii Raashiyaa Vilaadmiir Puutiin waliin michummaa jabaa qaba jedhamee amanama. Miseensi paartii warra Leeber ragaa dhoksaan miseensota paarlaamaatti dabarsaniin Ambraamoviich UK keessa turuu akka hin dandeenye akeekaniiru. Tuuheel dhimma abbaa qabeenyaa isaa ilaalchisee odeeffannoo hedduu akka hin qabne himaniiru. ''Gareen kun, hojjettootniifi anas dabalatee siyaasaan alatti ilaalamuun ispoortiirratti xiyyeeffannee hojjechuun mirga keenya'' jedhan. Dhugaa jiru garuu ifa waan ta'eef hin dhakatu, akkaanis hamaadha jedhan. Awurooppaatti waraannii yeroo dheeraaf kan yaadamu hin turre. Mee haa eegnu. Dhiibbaan isaa ifadha. mariin dhiibbaa ni qabaata. Mee obsa xiqqoo haa dabalannu, safartuuwwan kunniin maal akka ta'an haa hubnu. Achii booda itti madaqna'' jedhan leenjisaan Cheelsii Tuheel.	https://www.bbc.com/afaanoromoo/oduu-60528461
technology	Dhaabbati qabeenya Feesbuukii ta'e 'WhatsApp' dhaabbata Israa'el himate	Qabeeya feesbuukii kan ta'e 'WhatsApp' dhaabbata teekinooloojii basaasaa Israa'eel kan ta'e 'NSO Group' ergaawwan karaa bilbilaan darban basaaseera jechuun himate. Akka  dhaabbati WhatsApp jedhutti gareen NSO ergaawwan karaa meeshaalee elektirooniksii kanneen bilbila mobaayilaatiin darbanitti vaayiresii gadi lakkisuun miidhaa geessiseera. Himannaan WhatsApp akka mul'isuttii hanga ammaatti dhaabbati Israa'eel kun bilbila 1,400 ta'anitti vaayiresii 'malware' jehdamu facaaseera. Kunis ergama basaasaaf ta'uu eereera WhatsApp. Namoonni basaasa kubbaaniyyaa Israa'eel kanaan miidhaman gaazexeessitoota, quuqamtoota mirga namoomaa, rogeeyyii siyaasaa fi dippiloomaatota ta'uun beekameera. Dhaabbati ergama basaasaaf jecha mosaajii(software) misoomsu 'NSO Group' himata irratti baname haaleera. WhatsApp himata mana murtiitti dhiyeesseen ''Gareen NSO ergaan namoonni karaa meeshaalee elektirooniksii waliif daddabarsan banee ilaaluufi to'achuuf jedhee vaayiresii namatti ergaa jira'' jedhe. Gareen NSO kun akkaawontii WhatsApp heddumminaan banuudhaan namoonni akk miseensa ta'an godhee server yookiin toora WhatsApp to'achaa jira jedhe. ''Hanga ammaatti dhaabbati 'NSO Group' namoota nagaa 100 ta'an basaaseera, kunimmoo yakka hamaadha'' jedhe WhatsApp. Namoonni miidhaman lakkoofsa bilbilaa biyyoota akka Bahreen, Yunaayitid Arab Imireetis, Meeksikoo fi kanneen biroo keessaa warra qabaniidha jedha ragaan himata dhiyaatee. WhatsApp kubbaaniyyaan Garee NSO guutummaa guutuutti tajaajila WhatsApp fayyadamuu akka dhaabu akka barbaadu ibseera. Bara 2014 dhaabbata feesbuukiitiin kan fudhatame WhatsApp himata seeraa wayita banu kun isa jalqabaati. Ergaan darbu qaamolee lamaan gidduutti waan ta'eef jecha akka teekinooloojii naga qabeessaatti kan of ilaalu WhatsApp, amma rakkoon isa mudachuusaati akka rifate ibseera.	https://www.bbc.com/afaanoromoo/oduu-50231107
sports	Koreen Olompikii Itoophiyaa pirezidantii filachuu ibsus Federeeshiniin Atileetiksii mormeera	Koreen Olompikii Itoophiyaa guyyaa Wiixataa yaa'ii gaggeessuun Pirezidantiifi miseensota Koree Hojii Raawwachiiftuu haaraa filachuu isaa beeksiseera. Akkaatuma kanaanis waggoota afran darbaniif pirezidantii ta'un kan tajaajilaa turan Dr Ashabbir W/Goorgis waggoota dabalataa afuriif filatamuu hime. Atileet Biraanee Adareefi Hayilee G/Sillaasee immoo Pirezidantii I/Aanaa Koree Olompikii Itoophiyaa ta'un filamuu, xalayaan koreen kuni Koree Olompikii Idiladdunyaaf erge agarsiisa. Haa ta'u malee, 'adeemsa filannoon taasifameefi murteen cabuu mormuun' atileetonni, qondaaltonni pirezidantii Federeeshinii Atileetiksii Itoophiyaa Daraartuu Tulluu dabalatee waajjira Koree Olompikii Itoophiyaatti bahuun mormii dhageessisaniiru. Federeeshiniin Kubbaa Miilaa Itoophiyaas qondaala federeeshinicha bakka bu'un yaa'ii Koree Olompikii Itoophiyaa irratti hirmaatan ugguruu beeksiseera. Akka qondaaltonni federeeshinii atileetiksii jedhanitti Dr Ashabbir qofaa dhihaatanii qofaa filamani. Akkaataan koreen walgahii taa'e 'morkattoota cimaa hambisuuf kan kaayyeffate ta'uu mala' yaada jedhu qabu qondaalli kun. Dabalataan, 'chaartariin koree Olompikii Idil - Addunyaa cabuu' himatu. Kanaafis, 'rakkoo adeemsaa koree Olompikii' mormine jedhu Dubbii Himaan Federeeshinii Atileetiksii Itoophiyaa Obbo Silashii Bisraat. Kana dura, yaa'iin korichi Baahirdaariifi Hawaasaa taasisuuf ture 'dhowwamuu' himu. Ta'us, ''Hawaasaa irraa gara Finfinnee deebi'uun waajjira koree olompikii keessa dunkaana buusanii komishinaroota ispoortii naannolee muraasa argamaniin hanga ganama sa'aatii 4:00'tti filannoo gaggeessanii yeroo xumuranitti kan mormii dhageessisan,'' jedhan. Dhimma kana irratti ammatti hoogganni Koree Olompikii Itoophiyaa waan dubbate hin qabu. Waldhibdeen Pirezidantii Koree Olompikii Itoophiyaafi miseensa Koree Hojii Raawwachiiftuu korichaa ta'un waggaa afurif tajaajilte Daraartuu Tulluu gidduu jiru haaraa miti. Kana dura Daraartuun Pirezidantiin Koree Olompikii Itoophiyaa 'Dr Ashabbir na hacuucaa jiru' jechuun mormii dhiheessitee, dhiifamni erga taasifameefi booda hojiitti deebite. Akkaataa Koreen olompikaa filannoo gaggeesse jedhetti taanaan Daraartuun ammaan achi miseensa Koree Hojii Raawwachiiftuu Koree Olompikii Itoophiyaa miti. Bakka isheen kaan bu'aniiru. Olompikiin Tookiyoo ganna dhufu waan gaggeeffamuuf immoo federeeshinoota hunda keessaa kan atileetota gara caalu waltajjii ispoortii kanarratti gumaachu federeeshinii atileetiksiiti. Kanaafis, fuula duratti bahanii mormuu federeeshiniin atileetiksii himeera. Akka Obbo Silashiin jedhanitti kana dura yaa'iin koree olompikii si'a lama taasifamee filannoon hooggansa haaraa waggaa dhufutti akka darbu waliigalamee ture. ''Olompikii Tookiyoo booda yaa'iin waliigalaa taasifamee filannoon [kan pirezidantii Olompikii] taasifama. Amma yeroo olompikii waan ta'ef kan jiruun itti haa fufu kan jedhu waliigalteen waloo ture. Amma waliigaltee sanatu cabe'' jedhan Sababni lammataa, ''Koreen Olompikii Itoophiyaa chaartara koree Olompikii Idil - Addunyaa raawwachiisaa hin jiru. Chaartariin cabeera,'' jechuun himatu. ''Miseensa koree olompikiif sadarkaan barumsaa akka ulaagaa tokkotti kaa'amuu. Inni biraa immoo hooggansi koree olompikii keessumaa pirezidantichaa waggaa saddeeti kan jedhudha,'' jechuun ibsu. Gaaffiiwwan kana kaasuunis guyyaa Wiixataa atileetonni Olompika irratti Itoophiyaa bakka bu'an, pirezidantii federeeshinii atileetiksiifi kaan 'adeemsi kuni sirratuu qaba ejjennoo jedhu qabataniiru' jechuun himu. Yaaddoo qabna jedhani kanas Koree Olompikii Idil Addunyaaf xalayaa akka erganiifi eegaa akka jiran akkasumas biyya keessaa immoo Komishiniin Ispoortii federaalaafi kutaan ispoortii Ministeera Aadaa akka mari'ataa jiran himan. Akka qondaalli federeeshinii atileetiksii BBC'tti himanitti ejjennoo isaanii kana ''federeeshiniin teenisii, daartii, kubbaa kachoo ni deeggaru.'' Federeeshiniin Kubbaa Miilaa Itoophiyaa ibsa Wiixata galgala biyya Kotidivu'aar gareen Itoophiyaan gulaallii Waancaa Afrikaa 2021'f morkachuu dhaqerraa walgahuun baaseen, qondaaltota lama ugguruu hime. ''Federeeshiniin Kubbaa Miilaa Itoophiyaa beekamtii osoo isaaniif hin kenniin filannoo Koree Olompikii Itoophiyaa irratti argamuun kan filatan walitti qabduun misoomaafi dorgommii kubbaa miilaa dubartootaa hanga yaa'ii 13ffaatti ugguramtanii akka turtan murteen darbeera,'' jedha xalayichi. Dabalataan, qondaala beekkamtii federeeshiniin ala xalayaa barreessan kan jedheen hoogganaa I/Aanaa waajjiraa  federeeshinichaa guyyoota 20'f ugguruullee ibse.	https://www.bbc.com/afaanoromoo/oduu-56571944
entertainment	Industirii filmii Itoophiyaa saamtoonni hiyyoomsaa jiran	Filmiin ‘Ansaaroo’ jedhamu erga baasii qarshi miiliyoona lamaa itti baheen booda eebbifamee baay'ee hinturre hatamunsaa kan barame. Hojii waraabbii filmichaatiif oggeessoonni guyyoota 40 akka itti fudhate himama. Haata’u malee, fiilmichi mana siniimaa keessa turu kan danda’ee guyyoota sadiif qofaa ta’u dubbatama. Ergasii hatamee bahe. Jalqaba wayita eebbifameetti hatamuun filmichaa oggeessootaaf caba qalbii olaanaa akka ture dubbatu. Daarektarii filmichaa Misgaanaa Axinaafu. Oduu hatamuu wayitan dhaga’uutti miira ‘‘guyyaa cidha keetti du’u’’ keessan gale jechuun ibsa. Akka odeeffannoo waldaa hojjattoota filmii Itoophiyaatti baatii tokko keessatti filmiiwwan torbatu hatame. Filmiiwwan afaan Amaaraa kanneen ‘Sositanyaa ayin, Kiiyyaa, Sheemdafar, Lene kaalash, Iromeen bazinnaa, Bahig Amlaak fi Ware Nagaarii' kanneen jedhaman hatamanii jiru. Qopheessaan filmii Ansaaro Yeneneh Ingdawarqi mudannoo hannaa kanaaf haaraa miti. Kana dura filmiin ‘Sumaalewu Vaandaam’ jedhamu eebbifamee guyyoota 15'n booda hatamu hima. ‘’Shakkii tokko malee filmoonnis kan hataman manneen sinimaa keessaayi. Finfinnee keessa manneen gara 30 ta’aniitu jira. Kam keessaa akka bahe beekuun ni rakkisa malee filmichi kan hatame manneenuma siniimaatiyii,’’ jedhan. Itti - aanaa pirezidantii qopheessitoota filmii Itoophiyaa, Ermiyaas Taaddasa akkasuma rakkoo walfakkaatu mudatee beeka. Filmiinsaa ‘Sostanyaawu Ayin’ jedhamu erga baatii tokkoof ilaalameen booda hatamee bahu hima. Filmii kanaaf qarshii kuma 700 baasuu dubbata. Misgaanaa Axinaafu gama isaatiin manneen sinimaa 30 filmiichi itti ergamu to’achuun rakkisaadha jechuun himu. ‘‘Isaanis attamiifi eessaan akka bahee mirkanneeffachu hindanda’an’’ jedhan. Pirezidantii Waldaa Qopheessitoota Filmii Itoophiyaa Dassaalany Hayilu garuu ‘‘filmiiwwan kunneen wayita gulaalamanitti bakka itti qophaa’anii, ykn wayita gara manneen siniimaatti geeffaman fi manneenuma siniimaa keessa hatamu danda’u’’ jedha. Hanna kana to’achuuf sirni teknolojii diriiree jiraachuu hima Ermiyaas. Innis filmoota CD ykn VCD tti waraaburra karaa sirna dirirfamee sanaatiin gara manneen fiilmiitti akka ilaalamu taasisuun ni danda’ama jedha. Ta’ulleen hattoonni haaluma teknolojii kanaan wal jidduun adeemuun saamicha raawwataa jiraachu dubbata. Akka Ermiyaas jedhuutti, namoonni yaada sirrii hinqabne tokko tokkos ‘hannaan gammadu.’ ‘‘Ammatti maqaa dhahu hinbarbaadu malee namoonni akkasii kan filmii ‘sostanyaa Ayin’ hatan amma dhimmichi seeraan qabameera,’’ jedha. Yeroo ammaa kanatti filmoota hatuun bu’aa guddaan akka hinargamne dubbata Misgaanaawu. ‘‘Qaamooleen kana raawwatan tarii wanti buufatan yoo jiraate miidhaa qaqqabsiisuudha. Innis hinbuufatu. ''Bu’aansaa hamlee warra qopheessanii buusuudha…Intarneetii irratti dabarsu hindanda’u. Erga manneen viidiyootti ergameen booda namoonni bituu dhisanii wal harkaa fudhu. Kanaafu bu’aan argatu hinjiru. Nu garuu karaa haamiileefi maallaqaatiin nu miidha,’’ jedha Yenenah. Akka inni jedhuutti namoota guddinni industirii filmiitiif dhimma hinqabneetu gochaa badaa kana raawwata. ‘‘Sababii tokko dameen kun itti du’aa deemeef kanadha. Namoonni dhiisanii keessaa bahan,’’ jedha. Gama biraatiin ammo Dassaalanyi Haayilu rakkoon keessoo isaanii hatamu filmiiwwaniitiif madda ta’u akka hinollee hima. ‘‘Fakkeenyaaf, qopheessitoonni namoota taatee filmichaa keessatti hirmaataniif yeroon kafaltii hinraawwatan. Ykn ammoo kanfaltiisaanii osoo gutummaan hinkanffaliinif hafu. ''Kanaaf, sababiiwwan sobaafi kan biraa kennuun. Ana biratti komii hedduutuu dhiyaataa jira. Keessoo keenyas waan gaariin hinjiru. ‘‘Qopheessitoonnifi gulaaltoonni walitti dhufeenya fayyaaleessa yoo hinqabaanne, kanfaltiirratti wal dhabdeen yoo jiraate, rakkoof nu saaxilu danda’a. ''Kunis sababa tokko ta’u danda’a. Kanaafu dursa kaaniin hattuu jechuu keenyaan dura waan maan keenya jiru sakkatta’u qabna,’’ jedha. Akka Dassaalanyi jedhutti gochi hannaa kunis qopheessaa filmiichaatii kaasee hanga manneen siinimaatti miidhaa qaqqabsiisuu danda’a. Kanaan dura waggaatti filmiiwwan hanga 120 ta’an hojjatamaa turuu yaadachuun, amma sababii hannaa kanaatiin baayyee gadi bu’u hima. Gama biraatiin ammo oggeessoonni qopheessitoota filmiifi kaan damee geeddarachuun hojiiwwan biraa irratti hirmaataa jiraachu dubbatu. ‘‘Namoota hojii filmiin walqabate irratti bobba’an kisaaraa olaanaatu mudataa jira.’’ Haala Kanaan itti fufnaanis hanni kun rakkoolee adda addaa hordofsiisu danda’a jedha Misgaanaawu. ‘‘Filmiin seenaa dabarsa, hawaasa qara, madda galiitis. Motummaanis gibira irraa argata. Haala amma itti jiruun yoo itti fufee garuu namoonni filmii hojjachuu ni dhaabu. Manneen barnootaa damee kanaaf saaqaman jiru. ''Isaanis ni dhaabbatu jechuudha. Eenyutuu ogummaa kisaaraa qabu barataree?’’ jedha. Haalli kun ‘’yeroof ta’ulleen abdii nama kutachiisa’’ kan jedhu ammoo Erimiyaas. Taateen kunis ogummaa kana akka dhaabuuf gochuu baatulleen garuu saffisa hojiifi karoorasaa jalaa jeequu hima. Haala karoora isaatti silaa kutaa lammaaffaan filmi hatame itti bahu ture, garuu homaa hojjataa akka hinjire dubbata. Kanaafuu, filmiin tokko yoo hatamuutti kan miidhamu nama hojjatee sana qofaa osoo hintaane biyyatu miidhama jedha. Yenenah filmii biraa hojjachuuf barreeffamni bite ture jiraachu himuun sababiidhuma filmiin amma jalaa hatameetiin gara hojiitti hingaliin jiraachu hima. Kanaafuu akka yaada oggeessootaatti gochi hannaa kun rakkoo walxaxaa umuusaatiin dura furmaata barbaada. Oggeessoonni waldaa cimaa qabaachu qaba jedha Misgaanaawu. ‘‘Oggeessoonni sirriin erga of ijaaranii booda namoota kanneen keessaayis ta’an alaa motummaa waliin ta’un buqqiisee baasuu qabaata.’’ Dursa garuu qaama biraa irraa mirga gaafachuun dura keessoo ofii ilaaluun barbaachisaa ta’u kaasa Dasaalanyi. Hirmaannaan waldichaa qabbannaa’un ammoo waldichi sagalee cimaa akka hinqabaannee fi akka mirga oggeessaa hinkabachiifneef gufuu ta’usaa hima. Motummaanis seera kabachiisuu qaba kan jedhu Dassaalanyi, manneen siniimaa fi oggeessoonni waliin mari’achuun furmaata cimaa irra gahu ni danda’u yaada jedhu qaba. Dhumarrattis ‘‘Namoonni gochaa hannaa jibbuu qabu. Nama hatee geessuu irraa kan fuudhu yoo hinjiraanne inni hatu gochisaa fiixaan hinbahuuf. Nutis akka hinhatamneef hojjachuu qabna’’ jedha oggeessii filmii Ermiyaas.	https://www.bbc.com/afaanoromoo/oduu-57709592
health	Dr. Naahom Giruum - hakiimaa waliigalaafi barsiisaa ta'uun ragaduu isa hin dhorkine.	Dr. Naahom Giruum - hakiimaa waliigalaafi barsiisaa ta'uus yeroo itti ragaduufi shubbisu hin dhabu. Saatii namni sha'ee dhufuaatti inni shubbisuu jaallata. Barataa cimaa kan ture Dr. Naahom, barachuufi ragaduus waliin deemsisaa ture. Ragadaafi shubbisa maaliif jaallate doktorri kun? Isumarraa dhaga'aa.	https://www.bbc.com/afaanoromoo/oduu-59047170
health	Koronaavaayirasi: Iraanitti lakkoofsi namoota du’anii dhokatee ture ifatti ba’e	Iraanitti lakkoofsi namoota koronaavaayirasiin du’anii kan mootummaan himeerra dacha sadii akka guddatu, qorannoon BBC Parshiyaa gaggeesse ibse. Ministirri fayyaa biyyaatti lakkoofsa namoota du’anii 14,405 jechuun gabasuus, galmee mootummaa irraa kan argame garuu namootni koronaavayirasiin du’anii gara 42,000 ta’uu agarsiisa. Lakkoofsi namoota vaayirasichaan qabamanii 278,827 ta’uu gabaafamuus galmeerra kan argamee garuu gara dacha sanaatiin  namoota 451,024 ta’uu barameera. Chaayinaan alatti Iraan biyyoota vaayirasichaan guddaa miidhaman keessaa tokkodha. Torban darban keessatti, marsaa lammaffaaf lakkoofsa namoota qabamanii deebi’ee ka’eera. Akka galmee meedikaalaa BBC’f kennametti, Iraanitti koronaavayirasiin jalqaba kan namni du’e Amajjii 22 irratti. Kun kan ta’e koronaavayirasiin biyyattitti gabaafamuusaa gara ji’a tokko duraatii jechuudha. Erga weerarri kun Iraan seenee booda tajjaabdoonni hedduun lakkoofsa mootummaan himu hin amanne. Gabaasni mootommaa nannoofi biyyooleessa garaagarummaa qabaachuu isaa angaa’onni tokko tokko komii kaasaaniiru, ogeessonni istaatikiis tilmaama biraa keennu yaalaniiru. Sababa hanqina qorannoottiin lakkoofsi sirri argamuu dhabuun biyyootii addunyaa hedduu keessatti ni argama, ta’us garuu odeeffannoon BBC’n ifatti baase kan agarsiisu anga’oonni Iraan galmee namoota du’anii qabaatanis lakkoofsa isaan gaabaasan garuu xiqqaadha, kun ammoo beekaa waan odeeffannoo qaban fakkeessa. Galmeen kun eessaa argame? Galmeen kun kan BBC'tti ergame maddaa of beeksisuu hin feenerraadha. Galmeen kun odeeffannoo namoota guyya guyyaan hospitaaloota Iraan seenanii, maqaasaanii, umurii saanii, koorniyaa, mallattoo dhukkubaa, yoom akka seenaniifi guyyaa hagamiif hospitaala keessaa akka turani akkasumas haala fayyina isaanii kan of keessatti qabatudha. Maaddi kun galmee kana BBCf sababiin qoodaniifis “dhugaan akka ba’uu akkasumas weerara kana “tapha siyaasaaf fayyadamuun akka dhaabatuufi jedhaniru. Maddii kun qaama mootummaa Iraaniif hojjeechuufi dhiisuu isaafi galmee kana akkamiin akka argate BBC’n hin beeku. Galmeen kun maal mul’isa? Magaalaa gudditti Teehraan keessatti lakkoofsi namoota COvid-19 du’anii 8,120 dha. Magaalaan Qoom keessatti ammo namootni du’an 1,419 ta’eera. Namoota du’an keessaa 1,916 lammilee Iraan miti. Kunis lakkoofsi namoota du’anii kan baqattootaafi godaantoonta wal gitaa akka hin taane mul’isa. Galmeen namoota vaayirasichaan qabamaniifi du’anii ifatti baafame kana mootummaan qabuu waliin lakkoofsaan alatti wal fakkaataadha. Jalqabarattii lakkoofsi namoota du’anii kan ministirri fayyaa jedhera gudaa tura, gara Bitootessa giddu galeessa irratti kan mootummaan jedhurraa dacha shan guddaa ture. Jalqaba dhoksaa kana kan ifatti baasan eenyu? Ogeessoti fayyaa kallattiin odeeffannoo qaban akka BBCtti himanitti ministeerrii fayyaa Iraan qamoota nageenyaafi tikaa irraa dhiibbaan irra ga’aa jira. Dr Polaadii (maqaa isaa dhugaa miti) ministeerichi ‘wanta jiru haalutti’ jira jechuun BBCtti himeera. “Jalqabaratti meeshalee qorannoo ga’aa hin qaban turan, erga argataniimmoo, bal’inaan hin fayyadamamne. Hojiin qamoolee tikaa koronaavaayirasiin Iraan keessa akka jiru haaluudha,” jedha Dr Polaadii. Ministirri fayyaa jalqabaratti koronaavaayirasiin jiraachuu kana amane dhiibbaa obboleessota lama kan ogeessota fayyaa ta’aniifi magaalaa Qoom keessa jiraataniini. Yeroo obboleessi Dr Mohaammad Molaayiifi Dr Alii Molaayii du’e, Covid-19’f qoratamuu qaba jechuun yeroo qoratamu vaayirasicha akka qabu ture barame. Hospiitaalaa Kamkar, bakka obboleessi isaanii itti du’etti, namootni hedduu mallattoo Covid-19 seenanii turani. Ta’us boodara isaan keessaa namni dhibicha qabu hin turre. Dr Molaayii viidiyoo oboleessa isaa ibsa waliin gadhiise. Boodarra ministirri fayyaa jiraachuu koronaavayirasii amane. Ta’us TV biyyaalessa sobaan viidiyoon obboleessa isaa kan turedha gadhiise jechuun himachuun qeeqaniini ture. Dhoksuun maaf barbaachise? Jalqabbiin weerara kana kabaja Waraqasa Islaamummaa 1979 fi filannoo parlamaa waliin walirra bu’e. Kun Rippaaplikaa Islaamaa kun deeggarsaa isaa irratti beekkamtii argachuuf carraa gaarii argachuu waan barbaaduuf vaayirasichaan beekkamtii isaa dhabuu hin fedhu ture. Hogganaan biyyatti Ayatolaa Alii Kamenii, namootni tokko tokko filannoo kana xiqqeessuuf koronaavaayirsii fayyadamuu barbaadu jedhuun himate ture. Yeroo sanatti namootni sagalee kennuuf ba’an muraasa turani. Weerarri kun addunyaarra tatamsa’uu isaan dura Iraan rakkoo ofii adda addaa keessa turte. Sadaasa 2018, qala’iinsa gatii bobo’aan walqabatee mormii ka’een guyyooti muraasaa keessatti mormitonni dhibbaan lakkaa’aman ajjeefamaniiru. Amajjii bara kanaatti ammo Jeneraal Qasiim Solimaanii, US’n ajjeefamuun isaa hokkora biraa uumee ture. Sana boodammoo humnootii Iraan dogoggoraan xiyyaraa Yukireen rukatanii lubbuun namoota 176 darbe. Miseensa Parlaamaafi hojjataa ministeera fayya kan ture Dr Nuroldiin Pirmoziin, haala kana keessatti mootummaan Iraan yeroon koronaavayirasiin biyyatti seenetti “dhugaa isaa mul’isuuf yaaddoofi sodaa qabu ture,” jechuun BBCtti himeera. “Mootummaan ummati harki qalleeyyi fi kanneen hojii hin qabne mormiin daanditti ba’u kan jedhu soodate,” jedha. Dr Pirmoziin Iraan dhabbati fayyaa ‘Médecins Sans Frontières’ jedhamu magaalaa Isfahaan keessatti akka namoota koronaavaayirasiin hubaman hin wal’aanneef dhorkuun isa soda nageenyaa akka ture agarsiisa jedha. “Kanneen rakkoo kana biyyatitti fidan gatii hin kaffalani. Kan gatii baasuu ummaata harka qalleeyyi biyyattiifi dhukkubsatootakootu lubbuu isaaniin kaffala,” jedha Dr Polaadii.	https://www.bbc.com/afaanoromoo/oduu-53638772
health	Daa'imman haadholii doktarri fedhiisaanii malee ulfeesseef beenyaan dolaarri mil. 13 dhiyaate	"Dubartoonni dahuu hin dandeenye hayyama isaanii malee doktara isaaniitiin ulfeeffamanii, daa'imman dhalataniif beenyaan dolaara miliyoona 13 dhiyaateef. Dhimmi kun mana murtii fala barbaachuu Kanaadaa keessatti galmee jalqabaati jedhameera. Namoonni miidhaan nurra gaheera jedhan manni murtii miidhaa isaaniirra gahe ilaalee beenyaa isaaniif murteessuun kennamaaf jedhameera. Kanarra darbees, daa'imman sanyii dhiiraa (ispermii) doktora kanaa ykn ispermii dhiira hin beekamneen dhalatan abbaa isaanii sirrii akka adda baafataniif qorannoon qaccee sanyii (DNA) kan ittiin gaggeeffatan maallaqni ni ramadamaaf jedhameera. Galmee kana jalatti namoonni 226  akka jiranis barameera. Doktar Baarwiin kilinikoota Otaawaa fi Ontaariyoo keessatti argaman keessa dubartoota uumamaan dahuu hin dandeenye wal'aanu. Dubartoonni tokko tokko ispeermiin jaalallee/michuu isaanii akka isaaniif kennamu itti himamullee ispeermii dhiira hin beeknee ykn kan doktorichaa ture kan kennameef. Himannaawwan tokko tokko hanga bara 1970mootaatti kan gara duubaatti deebi'aniha. Dr. Baarwiin yeroo ammaa kana umuriin isaanii waggaa 80 yoo ta'u, bara 2014 irraa kaasee ogummaa isaatiin hojjetee hin beeku. Waliigalteen kun garuu otoo maallaqni hin kennamiin abbaa seeraatiin mirkanaa’u qaba. Rebekaa Diksan shamarreen ganna 31, abbaan ishee dhalche Dr Barwiin ta’uu mirkaneeffatteetti. Warri ishee kilinika Dr Barwiinitti wal’aanamanii turan. Kunis kan barame dhibee maatiin ishee hin qabne horachuu hordofeeti. Kanarraa ka’uun Rebekaa fi maatiin ishee bara 2016 himannaa seeraa bananii turan. ‘’Xumuratti ni dhiyaanna jenne hin amanu,’’ jechuun gaazexaa biyyattii Ottawa-Citizen jedhamutti himteetti. ‘’Waan umrii keenya guutuu nu waliin turudha. Haata’u malee, waliigaltee gama seeratiin dhimmicha goolabuu namoonni hanga tokko akka tasgabba’an taasisa.’’ Wixineen waliigaltee kanarratti akka eerametti, doolarri Kanaadaa 75,000 daa’imman micireen isaanii kilinika Dr Barwiinitti uumame kaanis abbaan isaanii eenyu akka ta’e akka hubaniif kuusaan daataa hundeessuuf akka oolu gaafatameera. Kaayyoon kuusaa daataa kanaas ijoolleen abbaa isaan dhalche akka adda baafatan, odeeffannoo fayyaa galmaa’e akka arganiifi obbolaa isaanii akka baraniif oola. Dr Barwiin fi abuukaatoon isaa dhimmicharratti yaada hin kennine, taatullee waliigaltichi ogeessi fayyaa walhormaataa duraanii kun dogoggora hojjatame akka amanaan hin ajaju. ""Himannaa irratti dhiyaate haaleera, himannaa irratti dhiyaate hundumaa haaluu ittuma fufan’’ jedhan ogeeyiin seeraa ragaa mana murtii Roobii darbe galmaa’eerratti. Dr Barwiin hayyama hojii wal’aansa fayyaa  kennameef kolleejji hakiimotaa fi sarjiinootaa Ontariyootiin bara 2019 irraa mulqameera. Kolleejjichi gochi hakiima kanaa ’’balaleeffatamuurra kan darbe’’ ta'uu qaba jechuun qeeqeeras."	https://www.bbc.com/afaanoromoo/oduu-58031859
health	WHO'n akaakuu koronaavaayirasii haaraa hordofaa jiraachuu ibse	Dhaabbati Fayyaa Addunyaa (WHO'n) akaakuu koronaavaayirasii haaraa UK keessatti argame ilaalchisuun qondaaltota biyyattii waliin xiyyeeffannaan mari'achaa jiraachuu ibse. Akka qondaaltonni UK jedhanitti akaakuun koronaavaayirasii inni haaraan kun kan duraan ture caalaa tatamsa'aa jiraatus, garuu kan duraa caalaa rakkoo hammaataa qaqqabsiisa jedhamee hin amanamu. Magaalaa Landan dabalatee magaalonni kibba baha Ingiliiz hedduun sababa facaatii vaayirasii jaaraa kanaa uggura cimaa keessa seenanii jiru. Akaakuun koronaavaayirasii haaraan UK keessatti argamuusaan walqabatee Nezalaandis balaliinsa gara biyyattiitti taasiftu dhaabuushee beeksifteetti. Aanga'oonni Waayit Haawus talaallii Covid-19 dursanii fudhachuuf Hoggantoonni addunyaa Covid-19 qabaman eenyu fa'i? 'Akaakuun Koronaavaayirasii haaraan' Ingiliiz keessatti argame Dhorkaan balaliinsaa kunis Dilbata har'aa irraa eegalee hojiirra kan oolu yoo ta'u, hanga Amajjii tokkootti akka turu mootummaan Daach beeksiseera. Biyyattiin murtee kanarra kan geesse erga saamudi gosa koronaavaayirasii haaraa UK keessatti argamee fakkaatu biyyattii keessatti mul'ateeti. Haala vaayirasii Uk keessatti argamee irratti ibsa bal'aa argachuuf si'oominaan eegaa jiraachuu kan ibsu mootummaan Nezarlaandis, ''hanga dandeenyetti akaakuun koronaavaayirasiin haaraan UK keessatti argame gara biyya keenyaatti akka hin ceene ni hojjenna'' jedheera. Akkaataa balaa akaakuu koronaavaayirasii haaraan mudachuu malu hambisuun danda'amurratti biyyoota Awurooppaa kaan waliin akka hojjetus ibseera mootummaan Daach. Osoo kan duraaf malli hin dhawamin akaakuun koronaavaayirasiin kan dhibiin argamuun addunyaaf rifaatuu guddaa ta'eera. Dhaabbati Fayyaa Addunyaa(WHO'n) waa'ee vaayirasii kanaa qondaaltota UK waliin gadi fageenyaan mari'ataa akka jiruuf itti dhiyeenyaan horodfaa akka jiru twitter isaarratti barreesseera. Akka dhaabbati kun jedhutti UK'n waa'ee akaakuu koronaavaayirasii haaraa kanarratti waan qorattee bira geesse hundaa gabaasaafii jirti. Waa'ee vaayirasichaa odeeffannoo bal'aa fi qulqulluu ta'e hawaasa addunyaan akka ga'uuf jirus ibse dhaabbati kun. Waan ifatti mirkanaa'ee beekame jiraachuu baatus, akka Ministirri Muummee UK Booriis Joonsan jedhanitti akaakuun koronaavaayirasii haaraan kun kan duraa caalaa harka 70 saffisaan tatamsa'a. Haata'u malee nama ajjeesuudhaan kan duraa caalaa daran balaafamaa ta'uusaa fi talaalliiwwan haaraa argamaa jiran kan dandamatu ta'uunsaa wanti mirkanaa'e hin jiru jedhu qondaaltonni UK. UK fi Ameerikaan talaallii koronaavaayirasii Pfizer fi BioNTech'n badhaadhe kennuu eegalaniiru. Talaallii nama koronaavaayirasiin qabame fayyisuunsaa harka 95 mirkanaa'e kana kennuudhaan UK'n addunyaarraa biyya jalqabaati.	https://www.bbc.com/afaanoromoo/oduu-55385417
sports	Liiverpuul Siitii injifachuun waancaa Komunitii Shiild fudhate	Waancaa Komunitii Shiild [Community Shield] fudhachuuf Sanbata galgala istaadiyeemii Leester Siitii Kiingi Paaworitti taphni kilabootni masaanuu piriimar liigii Ingliiz lamaan Liivarpuul fi Siitiin wal-morkatan olaantummaa Liivarpuuliin xumurame. Bara dorgommii darbe Shaampiyoonaa piriimar liigii Ingiliiz kan tahe Maanchister Siitii fi Liiverpuul qabxii tokkoon qofaan wal caaluun ture kan xumuran. Kilabootni lamaaniyyuu yeroo jijjiirraa taphattootaa ganna kanaatti taphattoota murteessoo gurguruun taphattoota jajjaboo biraas mallatessisaniiru. Taphataan Liivarpuul mallatteessise Daarwiin Nuuneez jijjiiramee erga seenee booda rukuttaa peenaalitii tokko argamsiisuu, akkasumas goolii tokko galchuun Liivarpuul 3 fi 1n siitii akka injifatu gumaacheera. Taphataan Siitiin kilaba Jarman Doortimundirraa mallatteessise Erliing Halaand galchii lakkoofsisuutti milkaa'uu baatullee yaalii gaarii gochuun deeggartoota Siitiif abdii ta'uu mul'iseera. Taphataan lammii Arjentiinaa Juuliyaan Alvaarez ganna 22, Maan Siitiin mallatessisee fi Serjiyoo Aguweeroo lammaffaa taha jedhamee eegamu Siitiif galchii 1 galche. Taphoota michoomaa Sanbata galgala taphataman birootiin Arsenaal galchii 6 fi 0n Siiviyaa yoo injifatu, Siitiirraa garas kan godaane Gabreel Yasuus tapha jalqabaa istaadiyeemii Arsenaal irratti taphaterratti hatiriikii hojjete. Maanchistar Yuunaayitid ammoo Noorweey Oslootti Atileetikoo Maadiriid waliin taphatee 1 fi 0n injifatameera. Bara darbe galchii lakkoofsisuun kilaboota lamaaniifuu rakkoo hin turre. Maan Siitii galchii 99, Liiverpuul ammoo 94 lakkoofsisan. Kan itti aanu Chelsii yoo tahu, galchii 76 ture kan lakkoofsisan. Haa tahu malee, kilabootni lameen yeroo gannaa kana taphattoota sarara duraa mallatessisuuf baasii guddaa baasan. Maan Siitiin Erliing Haalaandi Borushiyaa Doortimondi irraa paawondii miliyoona 51.5niin mallatessisuun yoo of cimsu, Liiverpuul ammoo Daarwiin Nuuneez Benefikaa irraa hanga paawondii miliyoona 85 gahuun mallatesise. Taphataan lammii Noorwey kun amma gana 22 tahus kilabaa fi biyya isaaf galchii hedduu lakkoofsisuun maqaa horateera. Biyya isaa Noorweyiif taphoota 21 irratti galchii 20 lakkoofsiseera. Doortimondiif ammoo taphoota 89 irratti galchii 86 lakkoofsiseera. Peep Gaardiyoolaan sarara gidduu isaas Kelvin Filiippi Liids irraa paawondii miliyoona45niin mallatesisun cimsateera. Gama biraan taphattootni akka Gabri'eel Jesusii fi Ziinchenkoo Siitii keessaa bahaniiru. Liiverpuul taphataa lammii Yuraagaay, Nuuneez, garee isaatti kan dabale yoo tahu, bara darbe Benefiikaaf taphoota 41 irratti galchii 34 lakkoofsiseera. Dabalataan ol adeemaa lammii Poorchugaal Faabiyoo Kaarvaaloo Fuulhaam irraa, ittisa cinaa gara mirgaa irra kan taphatu Kalvin Raamsee Aberdeen irraa mallatesisaniiru. Garuu taphataa isaanii gahumsa guddaa qabu Sadiyoo Maanee bara kana dhabuun rakkoo biraa itti tahuu danda'a. Kilabootni lameen qophii dorgommii duraa ganna kana taasisan irratti gahumsa taphattoota isaanii ilaalaa turaniiru. Dorgommiin michummaa kun gahumsa isaanii isa dhugaa madaaluu baatus Maan Siitiin Bayern Munik fi kilab Ameerikaa mo'achuun deebi'e. Liiverpuul Maanchister Yuunaayitidiin 4 fi 0n mo'ame. Kiristaal Paalaas 2 fi 0, RB Leebzhiig 5 fi 1mo'achuun RB Saalzibargiin ammoo mo'aman. Taphootni kunneen kilabootni lameen taphattoota isaanii akkamiin akka dorgommii bara kanaa jalqaban kan isaanitti agarsiise fakkaata.	https://www.bbc.com/afaanoromoo/articles/c90lgz73kx3o
politics	Raashiyaan buufata anniisaa nikularaa lama Hangariitti ijaaruf	"Raashiyaan buufata anniisaa nikularaa maddisiisu lama Hangaarii keesatti torbee lamaan booda ijaaruu akka eegaltu ministeerri dhimma alaa Hanagarii beeksise. Buufata kana kan ijaara dhaabbata anniisaa nikularaa Raashiyaa guddicha Rosatom jedhamuun beekamuudha. Walii galteen 'Buufata anniisaa Paaks' jedhamu kan duraan ture babal'isuu Raashiyaa fi Gamtaa Awurooppaa (EU) gidduutti kan gaggeeffame bara 2014tti ture. Waraana Raashiyaan Yukireen irratti bante hordofee biyyoonni Gamtaa Awurooppaa Raashiyaa irra qoqqobbii garaa garaa kaa'anii turan. Haata'u garuu, industiriin nikularii Raashiyaa irra qoqqobbii hin keenye. Yeroo ammaa buufanni anniisaa nikularaa Paks irraa Hangariin anniisaa elektirikaa dhibeentaa 40 argatti. ""Anniisaan nikularaa kun dafee akka ijaaramu barbaanna!"" jechuun ministeerri dhimma alaa Peter Szijjarto ibse. Buufanni anniisaa nikularaa humna ibsaa maddisiisu ijaaramuuf jedhu kun lama yoo ta'u kan duraanii wajjin buufata bikularaa Raasiyaan ijaarte afur ta'a jechuudha. ""Kuni tarkaanfii guddaa fi bu'uura barbaachisaadha, ""jechuun ministeerri dhimma alaa biyyattii fuula facebook isaa irratti barreesse jechuun AFPn gabaase. ""Bifa kanaan yeroo dheeraa keessatti Hangariin anniisaa barbaachisu argachuu akka dandeessu mirkaneessun lammiilee biyyattii baasii anniisaa ol ka'aa irraa oolchuu dandeenya,"" jedha. Akka ministeerri dhimma alaa buufanni nikularaa kun bara 2030 tti anniisaa maddisiisun tajaajila kennuu ni eegala. Bajatni pirojektii kanaa dolaara biliyeena 12.4 yoo ta'u irra jireessa isaa kan kaffalu Raashiyaadha jedhama. Waraana Raashiyaan Yukireen irratti bante hordofee biyyoonni miseensa Gamtaa Awuroppaa ta'an hedduun isaanii anniisaa Raashiyaa irratti hirkachuu dhaabudhaaf hanga boba'aa Raashiyaa irraa fudhatan xiqqeessaa jiru."	https://www.bbc.com/afaanoromoo/articles/c9en0nnr34xo
sports	Arsenaal fi Chelsii tapha michummaa taasisan irra aanan	Leenjisaan Arsenaal Mikeel Arteettaan erga kilabni isaa tapha michummaa Everton wajjiin taasisan 2fi 0n injifatan booda taphataa haaraa mallatteessan, Gaabri'el Yesuus, akkaan jajan. Taphataan £45m itti baasanii bitan kun barri taphaa adoo hin jalqabamin dura gahumsa dansaa agarsiisaa kan jiru oggaa tahu, tapha biyya Ameerikaa, Baaltimooritti taasifame irratti daqiiqaa 33 irratti goolii galche. Taphataan lammii Biraazil kun torbanoota darbanittis kilaba Nuremberg irratti galchii lama kan lakkoofsise oggaa tahu, galchii lammeessoo kilabichaaf Bukaayoo Saakaaf kubbaa mijeessee dabarseera. ''Haala hin eegamne uuma, [ati otoo hin beekin] yeroo hunda dudduuba kee jira,'' jedhe Arteettaa. ''[Morkattootaaf] sodaa uuma, kanadha kan barbaadaa turre. Bakka hundaaf tola, tahus garuu iddoon akka inni taphatuu barbaadnu [lakkoofsa sagal] irratti.'' Arsenaal magaalaa Orlaandotti torban dhufu keessa, Orlaandoo Siitii fi Cheelsii wajjin ni taphata. Cheelsiin gamasaaniitiin yeroosaanii barri taphaaa jalqabamuun dura jiru, moo'ichaan eegalaniiru. Tapha kilaba biyya Meeksikoo Kilab Ameerikaa jedhamu wajjin Laas Veegaasitti taphatan 2fi 1n irra aananiiru.   Chelsiin daqiiqaa 55tti dursa kan qabatan oggaa tahu, goolii jalqabaa kan lakkoofsise Timo Werner ture. Kilab Ameerikaa haala adda taheen walqixa tahe. Kunis wayita Riis Jeems karra eegaa isaaf gara duubaa dabarsuuf yaaliin taasise, galchii ofitti naqe. Boodarra garuu taphni obba'uuf daqiiqaan torba wayita hafutti Mason Mount goolii bareedaa fageenyarraa galche. Chelsiin guyyaa Roobii Kaarolaayinaa Kaabaatti Kilaba Charlotte wajjin kan taphatu ennaa tahu, Sambata ammoo Arsenaal wajjin falmu. Magaalaa Hiwustanitti ammoo shaampiyoonaan baranaa Maanchistar Siitiin Kilab Ameerikaa wajjin taphatu. Taphattootaafi leenjistoota haaraa makaman, uffata haaraa - deeggartoonni kubbaa miilaa waqtiin taphaa inni ijoo otoo hin eegalamin dura, sagantaa kanaan walargu. Weerarri koronaavaayiras seenuun, uggurri kaa'ame erga kahee booda taphni bara taphaan dura taasifamu (pre-season) 2019n booda yeroo duraatiif taphachaa jiru.	https://www.bbc.com/afaanoromoo/articles/c4nzgex5ed4o
politics	Hogganaa Olaanaa Iraan: Eenyutu Ayaatolaah Alii Kaameeni dhaala laata?	Odeeffannoon dhiheenya keessa haala fayyaa Hogganaa Olaanaa Iraan Ayaatolaah Ali Kaameen irratti bahaa jirani, gaaffii osoo isaan sababii dhukkubaatiin ykn boqachuun biyya hogganuu dadhabanii, eenyutu isaan dhaalala laata jedhu kaasaa jira. Maanguddoo umrii waggaa 81fi biyyatti keessatti abbaa aangoo siyaasaa olaanaa biyya baha giddu-galeessaa kan ta'an  kana namni dhaalu Iraan, naannichaafi addunyaa hundaaf dhimma murteessaadha. Hogganaa Olaanoo Ayaatolaah Kaameeneen erga Warraaqsi Islaamummaa  gumii ekispartootaa kan miseensa dureewwan amantaa 88 qabuun filatamanii erga bara 1979 as nama lammataati. Miseensoonni gumii kanaas waggaa sadeetiin lammiilee Iraaniin filatamu. Iraan ajjeechaa saayintistiisheef Israa'eeliin himatte Humni waraanaa Iraan hangam jabaadha? Iraan Tiraampiin hidhuuf ajaja baafte Haata'u malees kaadhimamtoonni jalqaba koree Mana Maree Eegdootaa (Guardian Council) jedhamanii mirkaneeffamu qabaatu. Miseensoonni mana Maree Eegdootaa mataansaanii karaa kallattiin ykn al-kallattiitiin Hogganaa Olaanaadhumaan kan filatamaniidha. Kanaafu Hogganaa Olaanaa qaamoolee lamaan irratti dhiibbaa ni qabaatu. Waggoottan 30n darbaniif, Ayaatolaah Alii Kaameene nama isaan bakka bu'u haala filannoo irratti gumiichi qajeelfama isaanii hordofuun nama ejjannoosaanii qabu akka filatan mirkaneessaniiru. Hogganaa Olaanaan tokkicha filatamnaan hanga lubbuun jirutti aangoorra tura. Akka heera Iraaniitti, Hogganaan Olaanaan nama sadarkaa amantaa Islaamaa Shii'aan sadarkaa olaanaa irra gahe (ayaatolaah) ta'u qabaata. Garuu wayita Ali Kaameem filatamaniitti sadarkaa olaanaa sanarra (ayaatolaah) hinturre. Kanaafuu akka hojii fudhataniif jecha jijjiramni seeraa taasifamee ture. Kanaafuu, ammas haaluma siyaasaa yeroo filannoon hagganaa olaanaa itti filatamutti jiru irratti hundaa'uun ammas jijiramni seeraa taasifamuuf ni danda'ama ta'a. Iraan keessatti Hogganaa Olaanaa aangoo jabaa isa dhumaa qabu. Dhimmoota murteessoo ta'an irrattiifi imaammatawwan sirreessuu akkasumas addunyaa biraa waliin walitti dhufeenya jiruurratti murtee isa dhumaa kan dabarsaniidha. Iraan biyyoota addunyaa keessaa biyya Shii'aa cimtu fi bara oggansa Alii Kaameeneetti biyya olaantummaa ishee Jidduugala Bahaa keessatti babalifachuuf yaalaa turteedha. Du'atiin hogganaa kanaas adeemsa seenaa naannichaa irratti jijjirama fiduu qofa osoo  hintaane, kan addunyaa maratti dhagahamuudha. Hatakaaroon Iraaniifi Ameerikaa fi Israa'el jidduu, fakeenyaaf, jibbaa dhunfaa Ayaatoolaah Kaameenee biyyota lamaaniif qabanii cimee gara waldhabdee fi tasgabii dahbiinsa baroota dheeraa irra qaqabe. Haata'u malee, adeemsa dhaala aangoo kanaan eenyumtu aangootti dhufulleen sarara isaanii kan hordofu ta'a. Dameewwan siyaasaa Riippablika Islaamaa haala dhaala aangoo ittaanuu sirreessuuf fedhii qabu. Garuu ammoo, rakkina ittisuun akka abbaa aangootti kan socho'u danda'u qaamni aangoo tokkolleen hinjiru. Haggannaa isaan dura tureetti hir'ina amanamummaa walfakkaatu qabaatan illeen Ali Kaameemee garuu karaa amantaa walitti dhufeenyaa dhunfaa qabaniitiin dhiibbaa isaanii cimfatana. Warreen dhunfaan walitti dhufeenya qaban kunneenis baayyeen kan humna aangoo Iraan, Eegdoota Waraaqsaa keessa jiraniidha. Egdoonni Warraaqsaa kan kaadhimamaan isaan sirrii miti jedhanii yaadaan Hagganaa Olaanaa akka hintaaneef kan dhorkuuf yaalan ta'a. Tarreen namoota olaanoo icciitiin qabamuu ilaalchiisee odduun deemaa jiraatulleen, eenyuu fa'i achirratti akka tarreeffaman ilaalchiisee kan beekuu ykn beekuuf kan gaafatee garuu hinjiru. Maddeen akka jedhaniitti, kaadhiimamaa Alii Kaameeneen filatamu ilmasaa Mojtaabaa ykn Duree Haqaa Ibraahiim Raa'isii ta'u danda'u. Kunis dhugaa yoo ta'e kan madaallii kaasu malu ta'a. Mr Raa'isii dura kan aangoorra turan Saadeeq Laarijaanii fi pirezidaantiin ammaa Haasaan Ruuhaaniin lamaanuu Hoggaanaa Olaanaa ittaanu ta'uuf fedhii akka qaban amanama. Ilmi Hoggaanaa Olaanaa kan umuriin 51 nama duuba ta'uun hojjataniidha.Isaanis magaalaa amantaa Maashhaad keessatti kan dhalataniifi akkuma abbaa isaanii ogganaa amantaati. Mojataabaa ammoo hubannoo keessa kan gale tibba tarkaanfii hokkora mormii filannoo pirezidaantummaa bara 2019 hordofee umame tureen. Tarkaanfii cimaa fudhachu akka danda'u itti amanamee ture. Alii Kaameenee mootii ta'u baatan illeen haaluma salphaanii kan ilmasaanii Mojtaabaaf gonfoo dabarsan miti. Ilimsaanis aangoo isaanii keessatti, waajira Hogganaa Olaanaa cimaa kana gargaarummaan gara duubaa ta'uun hojjatuu dabalee aangoo cimaa qaba. Innis yoo deegarsa Eegdoota Warraaqsaa argate, isaanis adeemsi filannoo seeraa akka isaaf ta'u dhiibbaa taasisuu danda'u. Gahees duree amantaa waggaa 60 kunis kan dhalatan Maashhad keesstti. Innis Ayaatolaa Kaameenee dhaaluudhaaf kaadhimamaa gaarii akka ta'e amana. Akka Hogganaa Olaanaa ittaanu ta'uuf yaada qabu takkaa oduu deemaa jiruu mormees hinbeeku. Adeemsii isaa baayyeenis akka gahee samaaf qophaa'aa jiruu mul'isu. Innis haqa keessatti aangoowwan hedduu qabatee jira. Ammas ittaanaa ogganaa Gumii ekspartootaati. Haa ta'u seenaan mirga namoomaa, keessattu gaheen inni ajjeechaa jumlaa hidhamtoota siyaasaa bara 1988 tiin deeggarsa ummataa ni dhaba. Garuu filannoo pirezidaantummaa bara 2017 dhabulleen, Hogganaa Olaanoon akka duree haqaatti mudaniin. Erga itti gaafatamummaa fudhataniin asis, midiyaalee irratti mul'achuu kan baayyisuun ''malaamaltummaa irratti qabsoo'' jechuun duula eegalan. Akkuma Alii Kaameenee, Raa'iisiinis waliigaltee nikulaaraa kan 2015 shakkuun, cimsanii ejjannoo warra Eegdoota Warraaqsaa (Revolutionary Guardian) waliin hiriiru.	https://www.bbc.com/afaanoromoo/oduu-55369843
sports	S﻿aadiyoo Maaneen lafeesaa jilbaa gadiirratti 'waldhaansa baqaqsanii yaaluu milkaahaa argate'	T﻿aphataan sarara fuulduraa Kilaba Jarman Baayeer Muuniik Saadiyoo Maaneen miidhama miilla isaarra gaheen waldhaansa baqaqqsanii yaaluu milkaahaa argachuu kilabichi beeksise. Kilabichi ibsa kan baasee taphataa cimaan Afrikaa bara kanaa lammii Senegalaa waancaa Addunyaarratti taphachuu akka hin dandeenye erga gabaafameeti. K﻿amisa galagala ibsa kan baase Kilabi Saadiyoo Maaneen lafee isaa jilbaa gadiirra miidhama qaqqabe hordofee waldhaansi baqaqsanii yaaluu milkaahaan taasifameeraaf jedheera. W﻿aldhaansa Kamisa kennameefii kanaan tishuun(tendon) maashaa fi lafee walitti maxxansu itti godhameeraaf. ''Dhukkuba isaarraa bayyanachuuf guyyoota dhufan gidduugala Miiyuunik gala'' jedha ibsi kilabichaa. Maaneen Sadaasa 8 tapha kilbani isaa Warder Bireemen waliin godhe irratti boqonnaan osoo hin gahiin miidhamee direedhaa bahe ture. G﻿areen biyyaalessaa Senegaal Aluuwoo Siiseen durfamu guyyoota dura taphattoota dhumaa gara Kaataar imaluu ifa yeroo godhu Maaneen keessatti hammatamee ture. F﻿edereeshiniin Kubbaa Miilaa Senegaal Kibxata darbe ibsa baaseen ammoo Saadiyoo Maaneen tapha jalqabaa garee biyyaalessaa irratti akka hin hirmaanne garuu ammoo qorannoon dabalata akka gaggeefamaa beeksisee ture. T﻿aphataan ganna 30 kun Kamisa darbe qorannoo MRI godhameen waldhaansi baqaqsanii yaaluu akka isa baraachisu waan adda baheef waldhaansichi kennameef.	https://www.bbc.com/afaanoromoo/articles/cd1lgy2421lo
sports	Dhalataan Ertiraa Niw Kaasil gatii rikardiin mallatteessisuuf jedhu eenyu?	Niw Kaasil jifataa Riyaal Sosedaad Aleeksandar Ayisaaq gatii kilabichaaf rikardii ta’een mallatteesisuufi. Maallaqni ittiin mallatteessuf jedhu paawundii miiliyoona 60 dha. Kunimmoo kilabichaaf rikardiidha. Taphataan garee biyyaalessaa Siwiidin reefu ganna 22 yoo ta’u lammummaa Ertiraas qaba. Maatiin isaas Ertiraatii gara Siwiidin imalan. Yeroo ammaa jifataan Niiw Kaasil Kaalum Wiilsan miidhamee qorannoo fayyaa hamma miidhama isaa baruuf gargaaru eegaa jira. Aleeksaandar kilabicha seenuun carraa jifannaa isaanii ni cimsa jedhamee eegama. Taphataan kuni kana dura kilabii Jarman Boorusiyaa Dortimundiif taphata ture. Kilabii Ispeen Royaal Sosedaadiif si’a 132 hiriiree taphatee galchiiwwan 44 galcheera. Biyya isaa Siwiidiniif si’a 37 hiriiree taphatee galchii sagal galche. Kana dura gatiin olaanaa Niw Kaasil taphataa itti mallatteesse paawundii miiliyoona 40 ture. Kunis bara 2019 jifataa Biraazil kan ta’e Joelinton’f kan bahedha. Aleeksaandar Ayizaakin mallatteessuun Niiw Kaasil baasii ganna kana baasan dachaan dabala. Kilabichi barana Maat Taarget, Siveen Botmaan fi Niik Poop mallatteesiseera. Erga dureeyyiin haaraa Niiw Kaasil dhuunfatanii as akkaataan taphattoota mallatteessan jijjiirameera. Aleeksaandar erga maatiin isaa bara 1980 keessa waraana baqatanii biyyaa bahanii booda Siwiidinitti dhalate. Hojjaan isaa 1.9m yoo ta’u ALA Fulbaana 21, 1999 dhalate. Taphataan kuni Ertiraa waliin ‘itti dhiheenya’ qaba jedhama. Galchiin inni bara 2017 keessa biyya isaa Siwiidiniif umrii isaa 17fi guyyoota 113 keessatti galche galchii umrii xiqqaan galuun riikardii garee biyyaalessaa Siwiidin ta'e galmaa'e. Bara 2018 taphattoota 100 ganna 21 gadi ta’aniifi badhaasa Goldern Youth Award’f kaadhimaman keessaa tokko ture. Badhaasni kuni barruu beekamaa Xaaliyaanii Tuttosport’dhaan qophaa’a. Ciminni kubbaa miilaa Aleeksaandar agarsiisu lammiileen Ertiraa akka itti boonan taasiseera.	https://www.bbc.com/afaanoromoo/articles/c1wze4jl7z0o
health	Giiftiin Ingiliz Eelzaabeet koronaavaayirasiin qabaman	"Mootittiin Ingiliz Eelzaabeet qorannoon erga taasifameefii booda Covid-19 irratti argamuu masaraan mootummaa Baakiinghaam beeksise. Mallattooleen sasalphoon Covid-19 kan akka qufaa kan irratti mul'ate mootittii Eelzaabeet, erga vaayirasichi irratti argamee booda ''hojiiwwan sasalphoo'' hojjechuu itti fufaniiru. Hojiiwwan muraasa qe'eesaanii Wiindsar keessatti argamu taa'anii hojjechuu itti fufu jedha ibsi masaraa mootummaa isaaniitii ba'e. ""Adeemsa barbaachisaa hordofuun wal'aansa fayyaa taasifamuuf hordofuu itti fufu,'' jedha ibsi kun. Maanguddoon umrii waggaa 95 kun torban darbe keessa ilmasaanii hangafaa kan Covid-19n qabamee ture waliin tuttuqqaa akka qabaachaa turanii fi isaanis guyyoota muraasa booda akka qabaman ibsame. Ilmisaanii hangafaa kun kan gonfoo isaanii dhaaluuf jedhuudha. Iddoo jireenya mootittii kan ta'e masaraa mootummaa Wiindsar keessatti namoonni hedduun Covid-19n qabamuus ibsi kun eereera. Mootittiin Eelzaabeet seenaa sirna moototaa UK keessatti nama waggaa dheeraa [waggaa 70] aangoorra turuun kan jalqabaa ta'aniidha. Guyyaan kun  kabajamee torbee lama boodadha, mootittiin Covid-19n qabamuun kan ibsame. Mootittiin talaallii Covid-19 kan jalqabaa kan fudhatan bara darbe Amajjii keessa fudhatan, isa boodas marsaa lammaffaa fudhataniiru. Mootittiin Eelzaabeet ilmasaanii Chaarlas kan vaayirasichaan qabameen erga wal arganii booda of shakkanii adda of baasanii turan, isa booda qorannoo taasifameefiin vaayirasicha qabaachuunsaanii barame. Haati warraa ilma mootii Chaarlasis inni qabamee guyyoota muraasa booda vaayirasichaan qabamuun ibsameera. Ilmi mootii Chaarlas yeroo lama koronaavaayirasiin qabame. Maatiin warra moototaa kunneen doktara dhuunfaasaanii qabu. Landan, Hospitaala Seenti Maaris keessa kan hojjetan akkasumas Kolleejii-Landan Imperial jedhamutti pirofeesara kan ta'an Doktar Sar Huuw Toomaas doktara mootittiiti."	https://www.bbc.com/afaanoromoo/oduu-60458888
politics	Daangaa Itiyoo - Sudaan: Itoophiyaan finciltoota Tigraay Sudaanii ce'an malee loltoota Sudaan hin haleelle jette	Mootummaan Itoophiyaa daangaa biyyattii Sudaan waliin daangessu irratti finciltoota Tigraay lo'anii seenan rukute malee loltoota Sudaan irratti haleellaa hin banne jechuun hime. Waraanni Sudaan ibsa gaafa Sambata darbe baaseen ture waraanni Itoophiyaa fi milishaan waliin ta'un daangaa irratti loltoota kiyya irratti haleellaa raawwatanii miidhaa geessisani jechuun ibseera. Dhimma kana irratti deebii kan kennan Ministirri Di'eetaan Ministeera Tajaajila Kominikeeshinii Mootummaa Aadde Salaamaawwit Kaasaa gama Sudaaniin irra deddebbiin finciltoonni Tigraay gara Itoophiyaa seenuuf ni carraaqu jedhan. ''Gidduu kana gareen humna badii kanaa karaa Sudaaniin seenan osoo badii raawwachuuf yaalanii mootummaan qaamolee kana irratti tarkaanfii fudhachuun ni beekama,'' jedhan. ''Loltoota Sudaan irratti haleellaan raawwateera jedhanii miidiyaaleen tokko tokko inni gabaasaniis dogongoradha,'' jechuun himan. Ibsa Itoophiyaa kana booda gama Sudaaniin deebiin kenname hjin jiru. Hariiroon Sudaan waliin qabnu cimaadha kan jette Itoophiyaan rakkoon daangaa biyyoota lamaan gidduu jiru karaa nagaan akka furamu akka feetu ibsiteetti. Sudaan waraana biyyattii irratti haleellaan banamuu ibsituus kanneen lubbuu dhaban lakkoofsaan hin himne ture. Ta'us boodarra miseensonni waraanaa isaa jaha ajjeefamuu Rooyitars madda waraanaa biyyattii eeruun gabaaseera. Ta'us gabaasaaleen kaan kanneen du'an lamadha jedhu. Erga Itoophiyaan finciltota malee loltoota Sudaan hin rukunne jettee wanti ifatti mudate maal akka ta'e qaama walabaarraa mirkaneeffachuun rakkisaa ta'eera. Itaamaazhor Shumiin waraana Itoophiyaa Janaraal Birhaanuu Juulaa miidiyaa buufata isaa US godhate waliin wayita dubbatan Itoophiyaan sababa Sudaan irratti lola bantuuf hin qabdu jedhaniiru. Kana dura Itoophiyaan Sudaan finciltoota Tigraayiif dahoo kennite, hidha Abbayyaa danquuf hojjetti jechuun ni himatti. Baatii Fulbaana darbes Sudaan waraanni Itoophiyaa daangaa cabsee natti seene jechuun himattee turte. Mootummaan Itoophiyaa garuu himannaa kana hin fudhanne. Waggoota dheeraaf qonnaan bultoonni Itoophiyaa lafa qonnaaf mijatuufi Al - Fashagaa jedhamu qotataa turan. Lafti kun garuu kiyya jechuun Sudaan ni himti. Waggaa tokko dura waraanni Tigraay keessatti yeroo jalqabee ture waraanni Itoophiyaa lafa kana gadhiisuun lolaaf socho'uu hordofeeti waraanni Sudaan bakkicha kan qabate. Hariiroon biyyoota lamaanii keessumaa erga Itoophiyaan Hidha Abbayyaa bishaan guutteefi muddamni daangaa gubbaa dhalatee as hammaateera. Waraanni Sudaan ibsa baasen ''waraanni Itoophiyaafi milishaan Al - Fashaga Al - Sughraatti waraana Sudaan irratti haleellaa banuun ajjeechaan raawwateera,'' jedhe. ''Humnoonni keenya haleellaa kana ofirraa qolataniiru, kanneen haleellaa raawwatan irratti lubbuu namaafi qabeenyarratti miidhaa geessisneerra,'' jechuu isaa Rooyitars gabaaseera. Kanaan ala garuu lakkoofsi humna waraanaa ajjeefaman meeqa akka tahan wanta ibse hin qabu. Waraana Sudaan keessaa madda eeruun kan gabaase Rooyitars, haleellaa waraana Itoophiyaan waraanni Sudaan jaha gaafa Sambataa ajjeefamuu ibse. Miidiyaan Tarkii Anadolu immoo maddeen eeruun akka gabaasetti waraanni Sudaan ajjeefaman lamadha. Kan madaa'anis akka jiran gabaase. Dabalataanis, maddi kun Sudaan Tiribiyuun waabeffate akka gabaasetti Itoophiyaan midhaan qonnaan bultoonni Naannoo Amaaraa facaasan akka sassaaban tumsuuf, akkasumas finciltoota Tigraay danquufi tarkaanfi fudhatte. Itoophiyaafi Sudaan haleellaa raawwachuun yeroo garaagaraatti wal himachaa turaniiru. Keessumaa Itoophiyaan waraanni Sudaan biyya Itoophiyaa waliin dhimma Abbayyaa irratti waldhabdee qabdu Masrii waliin maxxaneera jechuun himatti. Waraanni biyyattii kana hin fudhatu. Guyyaa Sambataa miidiyaa ESAT TV'tti kan dubbatan Itaamaazhor Shumiin Waraana Itoophiyaa Janaraal Birhaanuu Juulaa taatee Sudaan keessaa hin mirkaneessine. Itoophiyaan rakkoon waldhibdee daangaa karaa nagaa akka furamu akka fedhii qabdu kan himan Janaraal Birhaanuun, waraanni isaanii fedhii lola Sudaan akka hin qabne himaniiru. Ta'us, finciltoota Tigraayiif Sudaan dawoo kennite jechuun himataniiru. Kana dura waraanni Itoophiyaa gama Lixa biyyattii Hidhi Haaromsa Abbayyaa jiruun finciltoota Tigraay gama Sudaan irraan dhufanirratti haleellaa raawwachuu himaa tureera. Al-fashagaa bakka jedhamu qonnaaf mijataa ta'erratti qonnaan-bultoonni Itoophiyaa qabatanii kan turan yoo ta'u, Sudaan garuu gaaffii 'lafti kun kan kooti' jedhu kaasaa turteetti. Naannawaa sana keessatti yeroo gara garaa qonnaan-bultootarratti haleellaan gaggeeffamaa waan tureef Itoophiyaan humna raayyaa hanga tokko bobbaastee eegumsa taasisaa turte. Bara darbe ALI 2013 dhuma ji'a Onkoloolessaa wayita lolli Tigraay keessatti jalqabetti Itoophiyaan raayyaa ittisaashee ergama birootiif baasuu ishee hordofee, Sudaan loltootashee gara naannoo sanaatti bobbaasuun Itoophiyaanonni akka bahan taasisuun lafa sana to'atteetti. Aanga'oonni olaanoo Sudaan lafa to'annoo Itoophiyaa jala ture harka caalaa deebifachuu isaaniifi isa hafellee akka to'achuuf deeman dhaadataniiru. Itoophiyaan tarkaanfiin kun 'weerara' jechuudhaan ibsitee Sudaan loltootashee bakkawwan qabatte keessaa baasuun, dhimmicha karaa seera-qabeessa ta'e kanaan dura jalqabameen falli nagaa akka barbaadamu gaafachaa turteetti. Sudaan garuu lafni qabatte kan ishii ta'uufi dhiistee akka hin baane ibsaa jirti. Biyyoonni ollaa walii ta'an lamaanuu haala rakkisaa keessa jiru. Lamaanuu Labsii Yeroo Muddamaa jalatti bulaa jiru. Itoophiyaan waraana Kaaba biyyattii Tigraayitti eegaleefi booda keessa gara Affaariifi Amaaraatti ce'e to'achuuf akka haaraatti haleellaa eegalteetti. Haleellaa kana immoo torban kana MM Abiy Ahimad qaamaan dirree waraanaatti argamanii lolchiisaa jiru. Namoonni beekamoofi qondaaltonni olaanoo kaanis faana isaanii akka hordofan himaniiru. Tarkaanfiin mootummaa kuni finciltoota Tigraay Naannoo Afaariifi Amaaraa keessaa baasuuf Gaanfa Afrikaatti Jilli Addaa US Jefrii Feltimaan jalqaba torban kana himaniiru. Sababa lola Naannoo Amaaraa keessaan lakkoofsi namoota deeggarsa fedhaniifi qe'eerraa buqqa'anii dabaluu mootummaan Itoophiyaa fi UN ibsaniiru. Lolli dhaabatee mariin akka furamu yaaliin taasifamaa ture mallattoo gaarii agarsiisuus ammatti ija hin godhanne. Haleellaan gama lamaanii jabaate immoo kanaaf danqaa ta'e jedhaniiru kanneen jaarsummaan dalagan. Sudaan kan waggaa lama dura Pirezidantii waggaa 30'f aangorra ture mormii ummataan buqqaasuun mootummaa ce'umsaan bulaa turtemmoo mormiitti deebiteetti. Baatii dura waraanni biyyattii silaa baatii tokko booda aangoo isaa bulchinsoota siviliif dabarsa osoo jedhamuu fonqolcha raawwachuun bulchiinsa sivilii hunda hidhaa buuse ture. Torban darbe garuu MM Abdallaa Hamdook hidhaarraa gadhiisuun aangootti deebiseera. Kanas mootummaan Itoophiyaa akka simatu ibsa baasen beeksiseera. Ta'us, ammallee mormiin hin dhaabbanne. Waraanni biyyattii kanneen mormiif hiriira bahan ajjeesuun himatama.	https://www.bbc.com/afaanoromoo/oduu-59449859
health	Koronavaayirasii: Covid-19 bara darbe baatii Muddee keessa Xaaliyaanii keessa turu qorannoon mul'ise	Saayintiistoonni Xaaliyaanii  koronaavaayiirasiin osoo nama jalqabaarratti argamuun hin mirkanaa'iin dura, saamuda bishaan magaaloota lama irraa fudhatameen Muddee 2019 keessa biyyattii keessa jiraachuu adda baafneera jedhan. Inistitiyuutiin Fayyaa Biyyaaleessaa (ISS) biyyattii akka jedheetti, saamuda bishaan Magaalaa Miilaaniifi Turiin irraa fudhatameen sanyiin vaayirasii koronaa guyyaa Muddee 18 argameera. Kunis ragaalee biyyoota biraa irraa tarii vaayirasichi yeroo namoota irratti mullachuun barameen dura biyyoota keessaa kan yaadamee caalaa tureeraa jedhuuf ragaa dabalataa ta'eera. Aanga'oonni Chaayinaa biyya koronaavaayirasiin akka irraa maddeetti himamtuus, namni jalqabaa qabamuu kan mirkanneessan dhuma baatii Muddeetti ture. Xaaliiniin ammoo nama jalqabaa kan mirkanneessite Wallakkeessaa Guraandhalaa ture. Caamsaa keessa saayintiistoonni Faransaayii qorannoo saamuda irratti taasisaniin, dhukkubsataan Muddee 27 dhukkuba sombaatiin dhiheenya Paariis irraa wallaanamee turees dhugaatti koronaavaayirasiin kan qabamee ture ta'u adda baasuu himan. Haaluma walfakkaatuunis qorannoo Ispeen keessatti bishaan dhangala'aa Magaalaa Baarseloonaa irratti wallakkeessa Amajjii gaggeeffameen, osoo namni vaayirasichaan qabamunsaa hinmirkanaa'iin guyyoota 40 vaayirasichi biyyattii keessa jiraachu himaniiru. Qorannoo kana keessattis, saayintistoonni Inistitiyuutiin Fayyaa Biyyaaleessaa bishaanii bakkeessawwan bidhaan itti wallaanamuun deebiifameen faayiidaarra olfamu 40 irraa kaaba Xaaliyaanii saamuda waliitti waliitti qaban. Yeroon isaas baatii Onkolooleessaa hanga Guraandhalaa keessa ture. Haaluma kanaanis bu'aan qorannoo saamudiiwwan baatii Onkolooleessaa hanga Muddee jiruu nagaatiivii ta'uun vaayirasichi biyya keessa kan hingallee ta'u mulliseera, jedhniiru Inistitiyuutiin Fayyaa Biyyaaleessaatti oggeessii qululina bishaanii kan ta'an Guseepinaa La Rozaa. Saamudi dhangala'aa bishaan Bolognaa ammoo vaayirasichi jiraachu Ammajjii irraa keessee mulliseera. Qorannoon kunis saayinitistoonni vaayirasiin kun attamiin Xaaliiyaanii keessa akka faca'ee hubachuuf ni gargaara jedhaniiru Ms La Roozaa. Haata'u malee, qorannichi ''tatamsa'inni vaayirasichaa gara weeraraa qaqabee kunis biyya keenya keessatti kanarraa madduun eegalee'' kan jedhuutti hiikkamuu hindanda'u. Namni jalqabaa koronaavaayirasiitiin qabamuun mirkanaa'eefi biyya laarraa kan hintaane kan argame bulchiinsa Loombaardiitti magaalaa Kodognoo irraa ture. Magaalattiinis ugguramuun sararrii diimaan kan kaa'amee Guraandhala 21 irratti ture. Itti aansees magaaloon Laambaardii 21 fi ollaatti kan argamu Veenetoo uggura kan kaa'aan yoo ta'u, booda ammoo biyyattii guutuun Bitooteessa irraa kaasee uggurri kaa'ame ture. Inistitiyuutiin Fayyaa Biyyaaleessaa akka jedheetti, bu'aan qorannoo dhangala'aa bishaanii irratti gaggeeffamee kunis akka 'tarsiimoo gaarii'' ilaalama. Sababiinsaas vaayirasichi qorannoo wallaansaan osoo adda hinbaafamiin dura biyya keessa jiraachuu waan mulliseef jedheera. Biyyoonni biraa hedduunis amma mala walfakkaataa kana fayyadamaa jiraachuusaaniis dabaluun ibsame. Inistitiyuutichi akka jedheetti, baatii Adooleessaa irra kaasuunis dhangala'aa bishaan riizoltiiwwan turistii irratti pirojaktii qorannoo hordooffii gaggeessuuf karoorfateera. Kaayyoon isaas booda baruma kana keessaa qorannoo dhangala'aa bishaanii gutuu biyyaa irratti gaggeessuuf jedhan. Xaaliiyaanii keessaatti namoota gara kuma 35 ta'utuu Covid-19 du'usaanii ragaan Yunivarsitii Joons Hopkins irraa argame ni mullisa.	https://www.bbc.com/afaanoromoo/oduu-53106401
politics	Waraana Raashiyaan Yukireen irratti banteen Afrikaan gatii kaffalaa jirti - Zeleniskiin	"Pirezidaantiin Yukireen Voloodmiir Zeleniskiin haasaa Wixataa Gamtaa Afrikaatiif taasisaniin Afrikaanis sababa waraana Yukireenin “uggurmatee” jirti jedhan. Raashiyaan waraana labsitee al-ergii midhaan Yukireen ugguruu isheetiin hanqinni midhaaniifi xaa’oo lammiilee adddunyaa miliyoonan lakkaa’aman beelaaf saaxilaa jira. Dursaan Komishinii Gamtaa Afrikaa akka jedhanitti, nageenya addunyaa tasgabbeessuf “mariin hatattamaa akka taasifamu,” jedhamaa ture. Biyyoonni lixaa Raashiyaan midhaan Yukireen kuufamee jiru akka gadi lakkiftu itti wawwaataniiru. Uggura midhaanii Raashiyaan taasifte kanaan gatiin nyaataa baay’ee ol ka’ee jira. ""Waraana biyya keenya irratti labsame irraa kan ka’e Afrikaan ni ugguramte, “ jedhan Zeleniskiin haasaa taasisaniin. Midhaan Buufataalee Doonii Yukireen Bilaak Sii keessatti argaman keessatti kuufamee jiru gadi lakkisiisuf biyyi isaanii “walii galtee wal-xaxaa” gaggeessaa akka turte dubbatan. Waraanni kun biyya keessan irraa fagaatee waan gaggeeffamaa jiru isinitti fakkaachuu mala. Garuu gatiin nyaataa humnaa ol dabaluun waraanichi mana lammiilee Afrikaa miliyoonan lakkaa’amanii akka lixu ta’eera,” jechuun AU tti himan. Zeleniskiin Gamtaa Afrikaatti dubbachuuf erga gaafatee torbee 10 booda kan kaleessa haasaa taasise. Akka ragaa BBCn argateetti dureewwan biyyoota 55 kora kana irratti karaa marsaa intarneetii akka hirmaatan affeeramanis dureewwan biyyoota afurii qofatu hirmaate; warri kaan bakka bu’oota isaanii hirmaachisan. Waraana Raashiyaan Yukreen irratti bante ilaalchisee biyoonni Afrikaa yaadan garaa gara hiramanii turan. Ji’a Bitootessaa gaafa guyyaa 17 yeroo Dhabbati Biyyoota Gamtoomanii waraana Raashiyaa Yukreen irratti bante balaaleffachuuf kora waame sana biyyoonni Afrikaa sagalee hin kenning hafan. Garuu ammoo gaafa Wixataa dura bu’aan Gamtaa Afrikaa Maakii Saal pirezidaantiin Gamatichatti dubbachuu isaanif galateeffataniiru. “Seeronni idil-addunyaa akka kabajaman, walitti bu’iinsi karaa nagaan akka xumuramu fi mirga daldaalaa akka kabajamu,” jedhu Saal."	https://www.bbc.com/afaanoromoo/articles/cq58ervy7lwo
entertainment	Gareen aartii Jimmaa faaruu 'Bunnaa bunnaatiin' dhalootaan yaadataman	"Gareen aartii daa’imman guddattuu Jimmaa ganda Bossaa 4, faaruu bunaa kan ‘Bunnaa Bunnaa’ jedhamuun beekamu kan sammuu fi onnee lammiilee Itoophiyaa heddu keessaa hin bannedha. Kana qofas osoo hin taane faaruulee hawaasummaa fi siyaas-dinagdee biroo 60 ol qopheessuun dhiyeessaniiru gareen kun. Garee aartii kana hundeessudhaa jalqabee walaloo fi yeedaloo barreessun garicha keessatti hirmaataa kan turan Obbo Taarraqeny Wandimmuu dhimma faaruu bunaa fi aartiwwan garaa garaa garichi gumaache ilaalchise BBC waliin turtii taasisaniiru. Bulchiinsa mootummaa Dargii keessa ALI bara 1969'tti eegalmuun bara 1970 kan hundeeffame gareen aartii daa’imman guddattuu Jimmaa kun, faaruu jalqabaa saanii ‘Le Abiyootee’ jedhu magaalaa Jimmaatti dhiyeessan. Isaanin boodas, guutummaa Itoophiyaa keessa naanna’uun dhimmoota siyaas-dinagdee fi hawaasummaa gara garaarratti faaruu dhiyeessaa akka turantu himama. Obbo Taraqeny akka jedhanitti, uummata Itoophiyaa biratti faaruu bunaatiin sirriitti beekaman illee walaloolee 60 ol qopheessuun faarfataniiru. Faaruuwwan kanneen keessaas wallakkaan ol kan ta’an dhaabbata televizyinii fi raadiyoo Itoophiyaatiin waraabamuun akka olkaa'aman kaasaniiru. Gareen aartii kun ALI bara 1969'tti wixineeffamuun Fulbaana 2 bara 1970tti ifatti ochii jalqabutuu himama. “Ayyaana warraaqsaa Fulbaana 2 kabajamuuf jecha leenjiin hiriiraa dirree kubbaa miilaa Kittoo Jimmaa jedhamutti taasifama ture. Namoonni naannawaa saniis gara galgala bahuun leenjicha daaw’atu turan."" ""Anis haaluma kanaan leenjii hiriiraa ayyaana warraaqsaatiif taasifamu daaw’ataa waanan tureef, .... daa’imman qaxalee fi jajjaboo 30 kan umuriinsaanii waggaa 8-15 gidduu turan fo’uudhaan walaloo barreessee isaan leenjisuu jalqabe,"" jedhu Obbo Taarraqeny. Gareen aartichaas ayyaana warraaqsa ALI Fulbaana 2, 1970’tti faaruu isaa jalqabaa kan ta’e, ‘Le Abiyootee’ kan jedhu dhiyyeessuun dinqisiifannaa olaanaa argatee ture,” jechuun hundeessaan garee aartichaa, barsiisaan Taarraqeny. Faaruun jalqabaa, Le abiyootee jedhu waa’ee warraaqsa siyaasaa mootummaa sooshaalistii yeroo sana ture kan faarsu yoo ta’u, haala armaan gadiitiin barreeffame: Le abiyootee----- warraaqsa kootiif Le abiyootee----- warraaqsa kootiif Yifsas dame------ yaa lola’u dhiigni koo Yirgef axintee- yaa caccabu lafeen koo Faaruun kunis barattoota sadarkaa tokkoffaa magaalaa Jimmaa keessa jiran maraan faarfatamaa akka tures ni dubbatu barsiisaa Taarraqeny. Erga faaruu kanaan dinqisiifannaafi kaka’umsa guddaa argataniin boodas ijoolleen miseensa garee aartii guddattuu kun, “yeroo daandii irratti na argan mara ‘faaruu biraas nuuf barreessi’ jechuun na gaafachaa turan.” “Ana keessas fedhiin aartii ani hin barre waan tureef kaka’umsa natti uume,” jechuun himu. Gareen aartii kun magaalaa Jimma irra darbuun qophii gara garaarratti ergaawwan ilaalcha mootummaa yeroo sana tureetiin walsimatu hedduu kutaalee biyyattii keessa naanna’uun dhiyeessaa turan. Gareen aartii guddattuu Bossaa Jimmaa taateewwaniifi yaa’iiwwan gurguddoo irratti hojii isaanii dhiyeessaa turan. Yeroo sana sagantaa Ministeerri Bunaafi Shaayii irratti argaman tokko irratti gareen aartichaa faaruu dhiyyeessaa turan. Obbo Taarraqeny, ministeerichis waan waltajjicha irratti arganitti daran waan gammadaniif, “faaruu buna ilaallatus otoo qopheessanii maal qaba?” yaada jedhu bulchaa kutaa biyyichaa yeroosiitiif akka kaasanii turan himu. “Sana booda bulchaan yeroo sanaa waajjira isaaniitti na waamuun yaada ministeerichaa natti himan"" jedhu. Achinis, torbanoota muraasatti walaloo fi yeedaloo faaruu 'Bunnaa bunnaa' jedhu qopheessuun, faarfattoota Jimmaa Bossaa leenjisuun bara 1971'tti waltajjii irratti dhiyeessan. Faarun Bunnaa Bunnaa jedhu erga waltajjii irratti dhiyaaten booda akka malee  dinqisiifannaa guddaa argachuu himu Obbo Taarraqeny. Isaan boodas, garee aartii guddattuu daa’immanii Bossaa Jimma beekamtii argachuu irraan kan ka'e, bakka deeman maratti “warra bunnaa bunnaa” jedhamanii waamamuu eegalan. Faaruun bunaa gareen, keessumaa Reediyoo Itoophiyaa keessaa Bunnaa Bunnaa isa jedhuun namoonni baay'en yaadatan akkas jedha: Ye gabi mincaachin bunnaa bunnaa---------  [madda galii keenyaa buna buna] Ye ikkoonomii waaltaa bunnaa bunnaa------ [utubaa dinagdee buna buna] Ye idgataachin gambii bunnaa bunnaa------ [guddistuu misooma keenyaa buna buna] Awutaar naw bunaachin bunnaa bunnaa----[lafee dugdaa keenya bunni keenya buna buna] Ba alam gabayaa ye wucci minizaaree ------ [gabaa addunyaarratti biyyaaf galii kan argamsiisu buna buna] lehagar yemiyaasganyaw bunnaa bunnaa… Faaruun bunaa kun erga bahee bara 1971 irraa kaasee Ministeerri Misooma Bunaa fi Shaayii waggoota 25 oliif gatii bunaa beeksisuuf seensaa fi cufinsa sagantaa taasisee itti gargaaramaa akka ture himu Obbo Taarraqanyi. Haata’u malee jedhu Obbo Taarraqeny, ministeerichi huccuu bifa bunaa qabu bituun garee aartichaatiif kennuun alatti homaa akka hin gumaachineef komatu. Ministeerri bunaaf shaayiis ta’ee dhaabbileen biizinasii biroo hedduun heeyyama tokko malee faaruu bunaatti akka fayyadaman kan kaasan Obbo Taarraqeny, faarfattoota garee aartichaatiifis ta’ee isaaniif beekamtii fi faayidaan dhabamuun akka isaan mufachiise miira aariitiin dubbatu. ALI bara 2004tti guyyaa bunaa Magaala Aggaarotti qophaa'erratti amma ministera Muummee kan ta'an Dr. Abiy Ahmad beekamtii kennaniifi akka turan yaadatu Obbo Taarraqany. Bara kana Itoophiyaan buna biyya alaatti ergite irraa yeroo duraatiif doolaara biliyoona 1.2 argachuutti akka gammadan kan dubbatan barreessaan walaloo fi yeedaloo faaruu bunaa, ""biyyaaf oolmaa guddaa oolen dagatame"" jechuun komii qaban ibsatan. Faaruun bunaa daran beekamuu fi yeroo dheeraaf miidiyaarra turuu isaa irraan kan ka’e gareen aartichaa hojilee aartii 60 ol qopheessuun dhiyeessanii akka turan yaadatu. Keessumaa hojiilen aartii bebbeekamoo isaan hojjatan: La abiyootee (warraaqsa kootiif), Inhid wadafiit (yaa deemnu gara fuulduraa), Aalle ganaa (jira ammallee), Barraa barraa (ife ife), Xiqur Inquu (qaalii gurraacha), La alam salaam (nagayaa addunyaaf), Jagnaaw (gooticha), Dirrib Ciqqonaa (cunqursaa dachaa), Xeeninnat mabtaachin (fayyaan mirga keenya) kan jedhan fa'aa warra angafoota. Faaruuwaan kanneen keessaas walakkaan ol kan ta’an televizyinii fi raadiyoo biyyaalessa Itoophiyaatiin waraabamuun dhiyaataa turan. Erga sirnni Dargii kufeen booda faaruu bunaatin alatti hojiileen aartii biroo hafuu isaanii dubbatu Obbo Taarraqany. Hojiiwwan aartii isaanii siyaasa yeroo sanaatiin akka walqabatan ta'us, kan dhaloota har’aa barsiisuufi bohaarsuu danda’anis hedduun akka turan yaadachiisu. Ergaawwan siyaasa bara Dargiitin cinaatti, yaada misoomaa, tokkummaa, gootummaa, jaalala biyyaa, qulqullina, fayyaa, barnoota, nagaafi mirga dubartootaa irratti akka xiyyeeffatu himu. Gareen aartii kun guutummaa Itoophiyaatti hojiilee aartii isaanii dhiyeessun beekamtii argachuu irraa kan ka'e masaraa mootummaatti affeeramuun Koloneel Mangistuu Hayilamaariyaam waliin irbaata nyaataniiru. Mootummaan Dargii Raashiyaa waliin hariiroo siyaas-dinagdee cimaa qabaachuu irraa kan ka'e lammiileen Raashiyaa manneen barnootaa magaalaa Jimaatti barsiisaa turuu yaadatu. Yeroo sana Itoophiyaan Raashiyaa waliin hariiroo siyaas-dinagdee cimaa qabaachuu kan kaasan miseensonni garee aartichaa, lammiileen Raashiyaa manneen barnootaa magaalaa Jimaatti barsiisaa turuu yaadachiisu. Barsiisota Raashiyaatiif faaruu afaan Amaariffaa kennuun, kan afaan Raashiyaa ammoo isaan irraa fudhachuun faarfataa turuu himaniiru faarfattoonni BBC waliin turtii taasisan kunneen. Faarfattoonni kunneenis faaruu afaan Raashiyaa dagachuu kan dubbatan yoo ta’u, isaan keessaa tokko kan taate, Sisaay Balaay ammallee faaruu Raashiyaa akka hin daganne himtus hiikisaa garuu irraanfachuu dubbatti. Hojiileen aartii dhaloota barsiisan kunneen uummataaf akka dhiyaatan dhaabbata televizyinii fi raadiyoonii biyyaalessaatiif waamicha dhiyeessaniiru Obbo Taarraqeny. Gareen aartii guddattuu daa’immanii Bossaa Jimmaa hundeeffama isaa irraa eegalee hanga bara 1974’tti jaalatamummaa fi fudhatamummaa guddaan dalagaa turanis, booda miseensonni garichaa gara umurii dargaggummaatti waan guddataniif bara 1975tti dargaggoota gandoota biroo waliin aartii waldaa dargaggoota warraaqsa Itoophiyaa kutaa biyyattii kan ‘Ayiyoomaa’ jedhamuun beekamu jalatti akka gurmaa’an taasifamee ture. Seenaan aartii daa’imman guddattuu Jimmaa ganda Bossaa afuriis achuma irratti dhumachuu dubbatu Obbo Taarraqeny. Erga gareen aartii daa’imman guddattuu Bossaa Jimmaa diigamuun artistoonni garichaas gara aartii waldaa dargaggoota warraaqsa Itoophiyaa kutaa biyyattii  jalatti gurmaa’anii leenjisaa ta’anii ramadamuu kan dubbatan Obbo Taarraqeny, haalonni rakkisoon uumamuu fi gareen sunis diigamu yaadachiisu. Leenjisaan kun ajajoota siyaasaa yeroo sana turan waliin waliigaltee dhabuun gara hojii barsiisummaa isaaniitti akka deebi’an kaasaniiru. Adaanech Mokonnin, miseensota garee aartichaa jalqabaa keessaa tokko yoo taatu, ""Nuti reefu dardara turre; namoonni amala adda addaa qaban kan umurii keenyaan ol ta’an hedduun waan turaniif isaan waliin waliigallee akka duraatti itti fufuu hin dandeenye,” jechuun haala rakkisaa ture BBC’tti himteetti. Miseensonni garichaas aartii keessaa harca’uudhaan karaadhuma mataa mataa isaanii jireenya mo’achuudhaaf socho’aa akka turan yaadachiisu. Isaan keessaas ammatti namoonni torba magaalaa Jimmaa kan jiraatan yoo ta’u kaan ammoo biyya alaa dabalatee kutaalee biyyatti gara garaa keessa akka jiraatan, kaan ammoo lubbuun akka hin jirre himu. Miseensonni duraanii garee aartii guddattuu daa’immanii Bossaa Jimmaa BBC waliin turtii taasisan sadan: Shibbirowaa Dassaaleny, Adaanech Mokonnin fi Sisaay Balaay maatii horachuun bakkuma itti hojii aartiitiin ijoollummaan itti beekaman magaalaa Jimmaa keessa jiraataa jiru. Barnootatti qaxalee akka turan kan kaasan artistoonni kunneen, yeroo sana waan hundumaan olitti hojii aartichaaf ofkennanii jiraataa akka turan yaadachiisu. Maatii fi barnoota isaanii caala sammuu isaanii qabatee kan ture hojii aartii ta’uu kan kaasan miseensonni kunneen yeroon soorata illee haalaan itti nyaatan waan qabneef sukkaara baattatanii deemuun yeroo beela’an akka bu’atan yaadachiisu. Yeroo sana jaalala addaa aartiidhaaf qabaniin roobas ta’ee aduun, beelas ta’ee dheekkamsi maatii isaanii akka isaan hin daangessinellee kaasu. “Jiraattonni magaalaa Jimmaa akka ijoollee isaaniitti nu ilaalu; yeroo daandiirra deemnu namni nu waama, jaalalasaa nuu ibsa."" ""Yeroo leenjii irraa deebinu hunda eegumsaan hanga manatti nu geessu,” jetti Adde Adaanach. Obbo Taarraqeny yeroo ammaa maallaqa sooramaatiin haala jireenyaa rakkisaa ta’e keessa jiraachaa akka jiran dubbatu."	https://www.bbc.com/afaanoromoo/articles/c6p6p44p6y6o
technology	Saayintistiin AI beekamtuun dhalattuu Itoophiyaa taate Timniit Gabruu Google irraa ari'amuu himte	Qorattuun dhalattuu Itoophiyaa qorannoo hubannoo nam-tolchee (AI) beekamtuu taate Google irraa ari'amuu himte. Hojjettoonni Google dhiibbaan lakkaa'aman sababa isheen hojiirraa ari'amte baruuf hogantoota dhaabbatichaatti xalayaa barreessaniiru. Hojjettonni kunneen bulchiinsi dhaabbatichaa ''sanyummaaf'' kan saaxilamedha jechuun ''haaloo itti bahuuf'' hojiirraa ishee ari'ani jechuun himatu. Kunis, qorannoon ishee hubannoo nam - tolchee (Artificial Intelligence) irratti hojjetteen hojiirra oolmaa sooftiweerichaa waan qeeqxeefi. Hoggantoota garee hubannoo nam-tolchee (Artificial Intelligence (AI)) keessaa tokko kan taateefi loogummaa sanyii qaba jechuun softiweeriin fuula adda baasu akka hojiirra hin oolle gaafatte Timniit Gabruu (PhD) sababa imeelii hojjettootaaf ergiteen ari'amu beeksifte. Gama kaaniin, eejansiin federaalaa US dhaabbanni Google hojjettoonni waldaan ijaaramuuf yaalan jennaan seeraan ala ari'aa jira jechuun himeera. Himannaa Boordiin Biyyaalessaa Walitti dhufeenya Dafqaan Bultootaa (NLRB)'n dhaabbata Google iratti baname dhaabbatichi hojjettoonni waldaan ijaaramuuf sochii taasisnaan seeraan ala isaan hordofan akkasumas gaafatan jechuun himata. Dhaabbanni Google nageenya daataa cabsuun akka ari'aman ibsuus NLRB garuu kanneen waldaan ijaaramuf socho'an irratti raawwate jedha. Google garuu wanta seeraan ala ta'e hin dalagne jechuun falma. Oduun himannaa eejansii NLRB gaafa miseensi garee hoggantoota hubannoo nam-tolchee (AI) qoratan keessaa tokko taate Google'dhaan ari'amu himte dhagahame. Akka isheen tiwiitara gubbaa barreessiteetti (Afaan ingliziitti geessa) imeelii ''Biriyaan Wooman fi michuu isaanii (garee keessoo dhaabbata Google) waan ergiteef'' akka ari'amte himte. Imeeliin dhaabbatichatti itti fayyadamtu waan duraa cufameef waan barreesiste qooduu akka hin dandeenye ibsiteetti. Garuu, dhaabbatichi ergaan isheen ergiteen akka qeeqamte itti himu beeksiste. ''Imeelii kaleessa galgala hojjettoota bulchiinsa keessa qooda hin qabneef ergite amala hooggansa Google waliin hin deemu,'' jechuun dhaabbatichi akka itti erge himte. Dabalataan dhaabbatichi hojii akka dhaabdu osoo hin gaafatin akka ishee kaasellee himte. Oduun isheen ari'amun erga dhagahamee booda injinaroota soft weeriifi kanneen naamusa AI hordofan biratti mufii kaasera. Kunis, Timniit qorattuu kabajamtu waan taatefidha. Timniit qorannoo bara 2018 qorataa Inistitiyuuti Teekinolojii Masaachustets (MIT) tokko waliin dalagdeen softiweeriin AI fuula adda baasu dubartoota fuula magaala qaban irratti adda baasun isa rakkisa. Kunis, daataa beeziin jalqaba itti tolfame dhiirota adii irratti jechuun ibsite. Jalqaba bara 2020 turtii gaazexaa Niiw Yoork Taayims waliin taasisteen softiweeriin fuula adda baasu hojiirra ooluu akka hin qabnu himte. Eejansiin US komii hojjettoota afur waggaa darbe Sadaasa bara 2019 ari'amanfi maqaa ''Thanks giving four'' itti moggaafame irratti xiyyeeffata. Dhaabbati Google qajeelfama nageenyaa cabsuun akka ari'aman ibse. Hojjettonni immoo waa'ee imaammata dhaabbatichaa ''ifatti baasuu'' isaaniin ari'amu himatu. Himannaa NLRB'f Google deebii kenneen ''yeroo hundaa marii keessoo jajjabeessaa'' akka ture hime. NLRB garuu Google hojjettoota waa'ee waldaa hojjettootaa ijaaruuf socho'an irratti xiyyeeffate jedha. Hojjettoota lama waan raawwaten himannaan baname hojjettoonni wantoota waldaatti ijaaramu waliin walqabatee kaalandarii hojjettootaafi kutaa walgahii fayyadamu isaanii ibsa. Google kana booda hojjettoota ''gaafate'' jedha eejansichi. Eejansichi NLRB wanti hojjettoonni dalagan qajeelfamoota dafqaan bultootaa jalatti kan bu'uura seeraa qabudha jedha. Dabalataan, dhaabbatichi hojjettoonni dhimma yoo qabaatan karaa offishiyaala ta'e qofaan akka furmataa argatu akka socho'an jechuun ''doorsise''. Himannaan dhaabbaticha irratti baname kunis Google pirezenteeshinii hojjettootaa fudhachuu ibsa. Sadaasa 2019'tti Google yoo hojiif ta'e malee hojjettoonni biraa kaalandarii hojjettootaa akka hin agarre qajeelfama dhorksu baase. Kunis, akka isaan hin ''ijaaramne'' danquufi jedha NLRB. Hojjettoota dhaabbatichaa himata baname keessa maqaan ishee kan dhahame Laawurense Bernaald ''hojjettoonni dhimma naamusaa, loogiifi kaan irratti dubbatan akka duraanii dhaabbatichi isaan isan hin ilaalu,'' jetti. Himannaa irratti banamef deebii akka kennuf Google'f torban lama kennameera. Ebla keessas ragaan dhagahamuu eegala jedhameera.	https://www.bbc.com/afaanoromoo/oduu-55183243
health	Itoophiyaatti weerarri gifiraa aanaalee 30 keessatti mudate	"Weerara gifiraa dhiheenya Naannoo Oromiyaatti mudateeen lubbuun namootaa darbuu Insititiyutiin Fayyaa Hawaasaa Itoophiyaa ibse. Haanga ammaattis dhibee kanaan lubbuun namoota shan darbeera. Akka ibsa Insititiyutichaatti sadarkaa biyyaatti dhibeen kun aanaalee 13 keessatti mullateera. Weerarri gifiraa kun baatii Fulbaana dura akka jalqabe kan dubbatan Daarektarri Hospitaala Riferaalaa Shaashamannee Dr. Kadiir Buudee, yeroo sanatti lakkoofsi namoota dhibee kanaan qabamanii gara hospitaalaa dhufan xiqqaa turullee yeroo ammaa garuu humna hospitaalichi keessumeessuu danda'uun ol waan ta'eef qaamni dhimmi ilaalu birmachuun akka fala barbaadu qabu himu. Baatii sadan darban keessa giddu-galeessaan dhibee gifiraan qabamanii wallaansaaf gara hospitaalaa namoonni dhufan 15 yommuu ta'u daa'ima tokko osoo hospitaala hin qaqqabiin irraa kan hafe hanga ammaatti lubbuun darbe akka hin jirre himan Dr. Kadiir. Daarektarichi dhukkubni kun barana akka addaatti maaliif hammaate gaaffii jedhu yeroo deebisan, ""Sirriitti adda baafachuuf qorannoon barbaachisullee, haalli keeniinsa talaallii sirriitti akka hojjechaa hin jirredha kan agarsiisu,"" jedhan. Dhibeen gifiraa vaayirasiirraa kan dhufu yoo ta'u daa'imni tokko dhalattee hanga ji'a ja'aatti dandeettii dhibee kana ofirraa ittisuu haadha irraa waan fudhattuuf ji'a sagal irraa kaastee garuu talaallii dhibee kanaa argachuun dirqama jedha Dr. Kadiir. Namoonni yeroo hedduu erga dhibeen kun irra turee sadarkaa hamaarra ga'ee waan gara wallaansaa dhufaniif salphaatti wallaanuuf rakkisuu mala kan jedhan Daarektarichi, dhibeen gifiraa kun mallattoowwan akka fuula irratti xaaxa'uu ykn shiffiitaan argamuu, iji diddiimachuu, funyaan keessaa dhngala'aan bahuufi yeroo sadarkaan isaa hammaataa deemu qufaasisaafi nafa madeessuudha. Dr. Kadiir akka jedhanitti dhukubsatoonni %95 ta'an gara hospitaala isaanii dhufan daa'imman yoo ta'an ga'eessonnis ni jiru. Sababiin dhibeen kun daa'imman irratti heddummaatu yeroo ibsanis dandeettiin dhibee ofirraa ittisuu isaanii gadi-aanaa waan ta'eef akkasumas  yeroo hedduu daa'imman qulqullina isaanii sirriitti waan hin eegganneef jedhu. ""Ta'us garuu sirriitti maaliif akka daa'iman irratti cime beekuudhaaf qorannoon ni barbaachisa."" Ragaan akka agrsiisutti namoonni dhibee kanaan qabamanii wallaansaaf dhufan dabalaa waan jiruuf, akkasumallee namoonni erga dhibeen kun itti cimee sadarkaa fayyaa walxaxaa ta'e keessa galanii waan dhufaniif qaama dhimmi ilaallatu hunduu xiyyeeffannaa barbaachisu akka kennuuf himan. Namoonni du'an sadi kanneen aanaalee weerariichi keessatti ka'e 30n keessa kan jiraatan ta'usaaniifi Eeggataa Daareektara Insitiyutii Fayyaa Hawaasaa Itoophiyaa chaa Obbo Masfin Wasan BBC'tti himaniiru. Akka Obbo Masfin jedhaniittis, aanaalee 30 kunneen naannoolee jaha; Ormoniyaa, Amaaraa, Ummattoota Kibbaa, Afaar, Somaalee fi Tigraay keessatti argamu. Kanneen keessaayis irra caalaan aanoolee baadiyaa weerara kanaatiin miidhaman naannoo Oromiyaa, Amaaraafi Ummattoota Kibbaa ta'usaanii  himan. Obbo Masfin dabaluun akka jedhaniitti, eddoowwan wareerri dhukkuba gifiraa kun keessatti babalates kanneen tamsaasi talaallii baayyinaan hingaggeefamneetti jedhaniiru. Akka Obbo Masfin jedhaniitti yoo ta'ee, torban kana qofaatti namoonni gifiraan qabaman 228 galmaa'u beekameera. Ragaan motummoota Gamtomanii akka mul'isuutti ammoo, Itoophiyaatti weerarri gifiraa kan ka'ee ture baatii Sadaasaa keessa ture. Baatii Eblaa darbee keessa ammoo naannoolee Oromiyaafi Somaaleetti sababii gifiraatiin lubbuun namootaa darbuu gabaasuun keenya ni yaadatama. Tibba sanattis naannoo Oromiyaatti Baalee keessatti dhukkubichi babalataa jiraachu odeeffannoon instiyutii kanarraa argamee mul'ise ture. Akkasumas naannoo Somaalee godinaalee Shabalee, Liiban fi Jaarar jedhaman keessatti weerarich ka'u himmee ture. Sadarkaadhuma addunyaattis lakkoofsi namoota gifiraan qabamanii dabalaa dhufuusaatiin wal qabatee bara 2018'tti qofa namoonni kuma 140 olii du'usaanii qorannoon muliseera. Namoota sababii weerara kanaatiin lubbunsaanii darbe keessaayis irra caalaan isaanii daa'imman umuriisaanii waggaa shanii gadii ta'u himama. Oggeeyyiin fayyaas dhukkuba akka salphaatti talaalliin ittisuun danda'amuun lubbuun namootaa baduunsaa baayyee yachiisaadha jechuun haalicha ibsaniiru."	https://www.bbc.com/afaanoromoo/oduu-51631850
politics	Hidhattoonni Waraana Bilisummaa Oromoo lammiilee Chaayinaa sadii 'to'annoo jala oolchan'	Waraanni Bilisummaa Oromoo -WBOn lammiilee Chaayinaa sadii lixa Oromiyaa naannoo Mandiitti hojii albuuda baasuu hojjatan butuun to'annoo jala oolchuu ibsa baaseen hime. Waraanni Bilisummaa Oromoo - WBOn namoota kana kan bute naannoo magaalaa Mandiitti ta’uufi sababiin isaa tokkos waliigaltee albuuda baasuu mootummaan jara kanaaf kenne waan hin simanneef akka ta’e himeera. Ibsa dhaabni kun baaseen namoonni to'annoo jala jiran kunniin, ''harka naga-qabeessaafi fayyaa gaariirratti argamu,'' jedheera. Paartii Adda Bilisummaa Oromoo irraa adda cituun bosonatti kan hafe WBO’n, lixaa fi kibba Itoophiyaatti haleellaawwan garagaraa raawwachuufi namoota butuun himatamaa tureera. Mootummaan biyyattiis ajjeechaa namoota nagaafi hokkorra bakkeewwan adda addaatiif 'Waraana Bilisummaa Oromoo' kan 'ABO-Shanee' ykn 'Shanee' jedhee waamu gaafatama taasisa. Paarlaamaan Itoophiyaas walgahii dhiyeenya kana taa'een, dhaabbilee TPLF fi 'Shanee' shororkeessitoota jechuun labseera. Waraanni Bilisummaa Oromoo akka jedhutti hojiin albuuda baasuu kun hawaasi naannichaa qe’eerraa akka buqqa’an kan godheefi fi qabeenya uumaamaa irratti miidhaa geessiseera. Namoota kana butee fudhachuu isaaf sababni biraan Fulbaana waggaa darbee yeroo filannoon itti gaggeeffamuuf ture irraa eegalee WBO’n kontiraata albuuda baasuu mootummaan kennuu waan hin simanneefi jedha. BBCn dhugummaa gabaasa kanaa kan hin mirkaneeffanne wayita tahu, qaamni mootummaas haga ammaa dhimma lammiileen kun butaman jedhamerratti wanti jedhan hinjiru. Naannoo jedhamettis lammileen Chaayinaa eessa buuteen dhabame jedhamees kan hin gabaafamne oggaa tahu, ibsi WBOn baase kunis bakka jarri kun itti to'atamanii jiranis hin ibsu. Miidiyaan Addis Standard Waraana Bilsummaa Oromoo wabeeffatee waan jedheen, maqaan lammiilee Chaayinaa to'atamanii kunneenii: Huang, He fi Wang namoota jedhamanidha. Suuraaleen namoota butamanidha jedhamanis miidiyaalee hawaasaa gubbaa qoodamaa jiru. BBCtti gulaalaan dhimmoota Afrikaa Wiil Ros akka jedhutti, nageenya biyyattii wantoota gaaffii keessa galchan keessaa tokko gocha butanii fudhachuudha. Filannoon guyyaan achi siqsamee torban sadii booda gaggeefamuuf ture ammas irra deebiin sababa lojistikiin achi butamuun isaa himameera. Kun ammoo deeggartoota hedduu dhabaa kan dhufeeru Ministirri Muummee Abiy Ahimad, aangoo irra turuuf cichaa jira himannaa jedhu ittuu kan guddisuudha. Naannoo Oromiyaa Godinaalee garagaraa keessatti sochiin qaama hidhate kan ABO irraa cabuun bosonatti hafe 'WBO' waggoota darban lamaan kanatti dabaluun kan himamu yoo tahu, mootummaan tarkaanfii fudhachaa jiruun hedduu isaanii 'barbadeesseera' jedha. Keessattuu godinaalee Lixaa fi Kibba Oromiyaa keessatti oduun ajjeechaa namoota nagaa irratti rawwatamu irra deddeebiin dhagahama. Mootummaan ajjeechaalee kanneeniif 'Waraana Bilisummaa Oromoo' kan 'ABO-Shanee' jedhee waamu gaafatama taasisa. Ajajoonni waraanaa 'Waraana Bilisummaa Oromoo' ibsa yeroo gara garaa miidiyaaleef kennaniin ajjeechaa namoota nagaa keessaa harka qabaachuu ni waakkatu.	https://www.bbc.com/afaanoromoo/oduu-57133868
sports	Waancaan Addunyaa 2022 yoom gaggeeffama, Qaataar akka qopheessituuf maaliif filatamtee?	Dirreefi bakkawwan taphoonni Waancaa Addunyaa 2022  Qaataar qopheessaa jirtu itti gaggeeffaman filatamaaa jiru. Istaadiyeemonni qophaa'an kam fa'i? Ho'iifi haalli qilleensaa Qaataar taphaaf hangam mijataa ta'a? Qophiin taphattootaafi keessummoota simachuuf taasifamu ammoo maal fakkaata? Waancaa Addunyaa 2022 kana wanti adda taasisu tokko biyya Baha Giddu-galeessaa keessatti qophaa'uun isaa kan jalqabaa ta'uu isaati. Wanti biraan ammoo ji'a/baatii inni itti gaggeeffamu jijjiiramuu isaati.  Kanaan dura taphni Waancaa Addunyaa ji'a Waxabajjiifi Adoolessa keessa gaggeeffama ture. Waancaan Addunyaa 2022 garuu seenaa dorgommii ispoortii guddaa addunyaa kana keessatti yeroo jalqabaatiif Sadaasaafi Mudde keessa gaggeeffamuuf jira. Kun ammoo sababa haalli  qilleensaa Qaataar ji'oota Waxabajjiifi Adoolessa keessa baayyee ho'aa ta'eefidha. Kanaafis ture dorgommii kana Qaataar akka qopheessituuf murteessuun baayyee falmisiisaa ture. Sagantaa bahee jiruun Sadaasa 21 hanga Mudde 18tiitti gaggeeffamuuf jira. Yeroo kanatti ammoo ho'i Qaataar keessaa yeroo hedduu 25C (77F) ta'a.  Waancaan Addunyaa 2022 kun akkuma duraan baratameen osoo ji'a Waxabajjiifi Adoolessa keessa gaggeefameera ta'e ho'a 40C caaluu danda'u yookaan ammoo hanga 50C ta'uu danda'u keessatti gaggeeffama ture. Kun ammoo hangam akka rakkisaa ta'e hubachuun salphaadha. Qaataar duraan ji'uma duraan baratame keessatti isteediyeemota cufaa tekonooloojiin qilleensa ittiin qabbaneessan (air-conditioned) tolfamee qopheessitee akka gaggeeffamuuf yaada dhiyeessitee turte. Boodarra garuu karoorri kun osoo hin fudhatamiin hafee aanga'oonni dhimmi Waancaa Addunyaa ilaallatu ji'a taphaa jijjiiran. Baatiiwwan Sadaasaa fi Mudde kilaboota kubbaa miilaa Awurooppaatiif yeroo hedduu itti ko'oommtanidha. Ko'uma kana keessatti taphattoonni tapha Waancaa Addunyaa 2022 kanaaf biyya isaaniirraa gara Qaataar 2022 deemuun ammoo qaawwa uumuun isa awaan hin oolledha. Kanarraa kan ka'eenis, liigiiwwan biyyoota Awurooppaa kan akka Piriimer LiigiiIngilaand,  Serie A Xaaliyaan fi La Liga Ispeen fa'i dorgommii idil-addunyaa kanaaf jecha torban tokkoof butanii jalqabuuf dirqamu. Qaataar bara 2010 ture Waancaa Addunyaa 2022 akka qopheesituuf sagalee miseensota hoji-raawwachiiftuu FIFA  22 argattee kan mirkaneeffatte. Yeroo sana biyyoota akka USA, Kooriyaa Kibbaa, Jappaan fi Ausstiraaliya adorgomtee mo'atte. Dorgommii Waancaa Addunyaa qopheessuudhaaf biyya Arabaa jalqabaas taateetti Qaataar. Qaataar carraa Waancaa Addunyaa 2022 qopheessuu argachuudhaaf matta'aa aanga'oota FIFAtiif  $3.7m kenniteetti jechuun himatamaa turte. Kana hordofees FIFA irratti qorannoon waggaa lamaa banamee gaggeeffamaa tureera. Garuu isaan booda FIFAn murtee dogongoraa taasiseera jedhamaa ture. Pirezidantii FIFA kan ture Mr. Bilaatar yeroo ammaa kanatti yakka waliin dha'uu, horii qisaasuufi malaammaltummaa birootiif qoratamaa jira. Inni garuu himannaa irratti dhiyaate kana ni waakkata.  Gama biraan ammoo Qaataar hojjetoota biyya alaa dhaabbileen Waancaa Addunyaaf barbaachisan ijaaran haala hin malleen qabataa jirti jechuun jaarmiyaaleen idil-addunyaa mirgoota namoomaaf falman akka Amiistti Internaashinaal fi Huumaan Raayitis Waach irraa mormiin mudachaa jira. Taphni gulaallii Waancaa Addunyaa 2022 waggoota sadii dura jalqabe.  Gareewwan ardii gara garaa irra jiran ramaddii gara garaa keessatti erga taphataniin booda warri tokkoffaa ta'an darbanii kaan ammoo irra deebiin taphachuun adda baafamu. Waancaa Addunyaa 2018 kan mo'atte Firaans Waancaa Addunyaa 2022f darbteetti. Shaampiyoonaa Awurooppaa yeroo ammaa kan taate Xaaliyaan garuu osoo hin darbiin hafteetti. Dhuma irratti, gareen biyyoota 32  garee saddeti biyyoota afur afur of keessaa qabutti ramadamu. Gareewwan ardii tokko irraa dhufan ammoo akka waliin hin ramadamneef taasifama. Kun garuu biyyoota Awurooppa irraa dhufaniif hin hojjetu, sababiin isaa ammoo ardii kana irraa baayyee waan ta'aniif carraa biyyoonni lama waliin ramadamuun jiraachuu mala.  Biyyoonni mo'achuu danda'u jedhamanii yaadamaa jiran Biraazil, Ingilaand, Firaans fi Ispeen akka ta'an himamaa jira. Qaataar biyya baayyina ummataa miliyoona 2.9 qabdu yoo taatu, biyyoota addunyaa kana irratti dureeyyii ta'an adda duraa keessatti argamti. Kun ammoo qabeenya zayita boba'aafi gaazii uumamaa qabdu biyya alaatti erguudhaanidha.  Tapha Waancaa Addunyaa kanaaf istaadiyeemota torba ijaarteetti. Kana malees bakka taphni waancaa guyyaa dhumaa itti gaggeeffamus magaalaa haaraa tokko ijaarteetti. Hoteelonni haaraa 100 ol ta'an, magaalaa haaraa tokkoofi daandiiwwan haaraas ijaaraa jirti. Koreen dorgommii kana qopheessan akka tilmaamanitti namoonni miliyoona 1.5 ta'an tapha xumuraa Waancaa Addunyaa 2022 irratti ni argamu. Qaataar biyya hawaasa Musliima jabeessanii qabataniiti. Kanaaf, deeggartoonni amaloota agarsiisaniifi akka itti deddeebiyan hunda keessatti of eeggannoo akka taasisan akeekkachiifamaa jiru.  Alkoolii dhuguu seerri dhorku cimaatu jira.  Dhugaatiin baarii hoteelota qananii gurguddoo ta'an keessaa qofa bitama. Biiraan qaruuraan tokkichi $13 baasa. Haata'u malee, qopheessitoonni akka jedhanitti yeroo taphaa kanatti alkooliin bakkawwan adda baafamanitti gurguramuu danda'a.	https://www.bbc.com/afaanoromoo/articles/cp3nxzn1nl5o
health	Sababoota ijoo dhiirri akka maseenu taasian beektuu?	"Maseenummaan dhiirotaa baay'ataa akka dhufe himu qorattoonni fayyaa. Sababni isaa ammoo baay'inni sanyii kormaa dhiirotaa haala saffisaa ta'een hir'ataa deemuudha. Waggoota 50 darban keessatti lakkoofsi sanyii kormaa dhiirotaa dhibbeentaa 51n hir'ina agarsiisuu qorannoon ni mul'isa. Ragaan kun kan argame Israa'elitti kan argamu Hibruu Yunivarsiitiifi Ameerikaadhaa ammoo Yunivarsiitii Siinaa Maawunten Meedikaal Iskuul waliin ta'uun qorannoo maxxansan irraayi. Qorattoonni kun dhiironni waggaa 50 dura turan sanyii kormaa miili liitira tokko keessaa sanyiin kormaa wal-hormaataaf ta'an miliyoona 101 qabu turan. Lakkoofsi kun amma miliyoona 49 tti gadi bu'eera. Lakkoofsi xiqqachuu qofa osoo hin taane qulqullinni sanyii kormaa hanqaaquu dubartii wajjin wal-arguus waggoota kudhanii as akkan xiqqaachaa deemuu ragaalen ni akeeku. ""Kan nama dhibu sochiin sanyii kormaa dhiirotaa xiqqaachuu isaati,"" jedhu Biraazilitti pirezidaantii ittaanaa waldaa fayyaa wal-hormataa saayinsiin deeggaruu kan ta'an Rufaa'el Raada'el. Kuni ammoo ogeeyyii fayyaa biratti gaaffii kaasee jira.  Seelii sanyii kormaa hir'achuun ardiilee hundumaatti kan mul'ate ta'us Awurooppaa, Afrikaa, Giddu-galeessa fi Ameerikaa Kibbaatti ammoo dabaleera. Sanyiin kormaa dhiirotaa akka hir'atu kan taasisu sababani maalidha? Ogeeyyon fayyaa yoo xiqqaate sababoota shan tarreessu: Dhiironni baay'ee yoo furdatan, seelonni sannyii kormaa haala miidhaa geessisu uuma. Guutummaa qaama keenyaa keessatti seelii cooma kuusu Adiyoopaz baay'ee akka guddatu godha. Kuni ammoo seelii sanyii kormaa dhiiraa keessatti hormoonota ijoo ta'an keessaa testestiroonii kallattiin miidhuu kan danda'an wantoota summaa'oo ta'an akka maddu taasisa. Humnaa ol furdachuun adeemsa qaama keenya keessatti seelonni akka miidhaman godhu ""Oksidiitiv istires"" jedhamu akka uumu dubbatu hoji gaggeessaa Waldaa Yurolojii Biraazil kan ta'an Edwaardoo Miraandaa. ""Dhiironni baay'ee furdatan qaama saalaa isaanii irratti kuufama coomaa baay'ee qabu; kuni ammoo seelii sanyii kormaatiif baay'ee hamaadha,"" jedhu. Ragaan Dhaabbata Fayyaa Addunyaa (WHO) akka agarsiisutti, dhiirota addunyaarra jiran keessaa harka 39 furdoo yoo ta'an dhibbeentan 11 ammoo humnaa ol furdoodha. Kuni ammoo waggoota 50 darban keessatti seelin sanyii kormaa dhiirotaa gadi xiqqaachaa deemudhaaf agarsiistudha. Dhugaatii alkoolii, tamboo, veepingii, maruwaanaa, kokeenii, anaabolik fi qorichoota sammuu namaa adoochan biroon addunyaa irratti namoota heddutu fudhata. Wantoonni araada nama qabsiisan kun hundinuu seelii sanyii kormaa irratti miidhaa ni geessisu. “Wantoota araada nama qabsiisan kanneen keessaa kaan isaanii kallattiidhan seelota sanyii kormaa burqisiisan kan miidhaniidha,"" jechuun dubbatu Eduwaardon. Kaan immoo karaa al-kallattidhan hormoonota sanyiin kormaan akka uumamuuf kakaasan irraan miidhaa kan gahaniidha. Keessumaa dhiironni maashaa isaanii gabbifachuuf jecha testestiroonii lilmoodhan, kiniiniifi jeelidhaan fudhachuun isaanii yaaddoo akka ta'e himu ogeessonni. Testestiroonin bifa ifa hin taaneen gaafa fudhatamu, qaamni keenya uumamaan testestiroonii omishuu ni dhaaba jechuudha. Kanarraa kan ka'e testestiroonin sanyii kormaa dhiiraa keessa jiru zeerorra gaha jechuudha. Kunis dhibee Azoaspermiyaa jedhamuudha. Dhibeewwan baakteeriyaan daddarban kanneen akka fanxoo fi cophxoo fa'aa ujummoowwan sanyii kormaa dabarsan irratti dhiiton akka uumamu gochuu danda'u. Kuni ammoo seelii sanyii kormaa irratti balaa uuma. Ragaan Dhaabbata Fayyaa Addunyaa akka agarsiisutti, bara 2020 keessa qofa  namoonni miliyoona 129 dhibee fanxootin kan qabaman yoo ta'u, miliyoona 89 kan ta'an ammoo cophxoodhan qabamaniiru. Vaayirasii hiyumaan paappiloomaa jedhamee kan waamamu sababa biraa akka ta'e himu qorattoonni. Vaayirasiin kun ammoo saal-qunnamtiin kan dadarbudha. \n\nDhibeen kun sanyiin kormaan akka hin omishamne danquun alatti qaccee sanyii kormaa irrattis dhiibbaa uuma. Sanyiin kormaan hoo'ina qaamatii gaditti digrii seentigireedii 1 hanga 2 gaditti turuu qaba. Haata'u malee, waggoota kurnan darban keessatti dhiironni kompitara ofirra ykn kofarra kaa'atanii barreessun sanyiin kormaan balaa dabalataaf akka saaxilamu taasiseera. Kompatarri gaafa hoo'u gara qaama namaatti cehuun sanyii kormaa sadarkaa ""bilcheessuu"" danda'uurra gahuu mala. \n\nEduwaardoo akka jedhanitti, wantoonni biroo hoo'ina cimaa qabanis wal-hormaata irratti dhiibbaa uumaa jiru.  \n\nWantoota hoo'aa qabaniifi wal-hormaata irratti dhiibbaa qaban jechuun ogeeyyin eeran keessaa yeroo dheeraf bishaan hoo'an qaama dhiqachuu, gandaa bishaan hoo'aa keessa yeroo dheeraa turuu fa'i. Dabalataanis Waayifaayi (Wifi) fi dambaliin elektirikii seelii sanyii kormaa irratti dhiibbaa akka uumu ibsameera, sababni isaa garuu hin beekamne. Qaama keenya keessa sirni indookirinii jedhamuufi xannachoota, akkasumas neetwoorkii caasaa qaama keenyaa sirna qabateedha. Wantoonni sumaa'oo ta'anii sirna Indokirinii jeeqan sanyii kormaa irratti dhiibbaa mataa isaanii qabu.  \n\nWantoonni summaa'oon kun xuraa'aa qilleensa keessa jiru, pilaastikiiwwan, fi farra ilbiisotaa fa'aadha. Qorannoowwan dhiyeenya bahan akka agarsiisanitti, wantoonni summaa'oo ta'an kunneen jijjiiramni isaan qaama keenya keessatti gaggeessan sanyii kormaa irratti dhiibaa akka fidu argameera. Hir'achuu sanyii kormaatiif sababoota naannoofi alaatin alatti wantoonni biroo lama jiru. Inni jalqabaa haala qaccee sanyii ykn jenetiksiiti. Dhiirota ijoollee godhachuuf rakkatan keessaa dhibbeentaa 10 hanga 30 kan ta'an rakkoo qacee sanyii (DNA) dhiiraa wajjin kan wal-qabatudha jedhama. Lammaffaan ammoo umurii wajjin wal-qabata.  \n\n""Umuriin hanguma dabalaa deemu dandeettin dhala godhachuu dadhabaa akka adeema ni hubanna. Dandeettin dhala godhachuu dhiirotaa akka kan dubartootaa ibsamuu baatus, hormoononni seelii sanyii kormaa omishuuf gargaaran xiqaataa deemaa jiru,"" jechuun ibsu Eduwaardon. Dhiironni ijoollee godhachuu barbaadan miidhaa sanyii kormaarra gahu kamuu hambisuuf haala jireenya isaanii irratti jijjiirama gochuu qabu. Nyaata madaalawaa nyaachuu, sochii qaamaa gochuu, dhugaatii alkoolii dhaabuu, tamboo xuuxuu dhiisufi wantoota sammuu namaa adoochan irraa of eeguun fala ogeeyyin fayyaa himaniidha.  \n\nGama biraan dhiirri tokko, qunnamtii saalaa nama garaa garaa wajjin kan taasisu yoo ta'e dhibeewwan akka cophoofi fanxootiin akka hin qabamneef kondomii fayyadamuu qaba. Yeroo umurii dargaggummaatti namoonni HPV fudhatan vaayirasichi qaccee sanyii irratti dhiibbaa geessisu irraas of eeggachuu qabu. Falli biraa ammoo vaayitaaminiiwwan fudhachuudha. Haala jireenyaa kana jijjiirun mucaa godhachuu yoo hin dandeenye ogeessa fayyaa bira deemun waan gaarii akka ta'e gorsu ogeeyyiin. \n\nSababni maseenummaa ykn dhala godhachuu dhabuu dhibee yoo ta'e qorichaan ykn yaalii baqaqsanii wallaanuutiin kan furamus ta'uu akka malutu himama."	https://www.bbc.com/afaanoromoo/articles/cgx3dd1jqp4o
entertainment	Dargaggoon lammii Keeniyaa 'du'aa ka'e' ijoo dubbii ta'e	Keeniyaa Bulchiinsa Kerichootti namni tokko gaggabee kufee, ogeeyyiin fayyaan lubbuun isaa darbeera erga jedhanii booda, afuura baafachuu eegaluun isaa ijoo dubbii ta'eera. Namni kuni mana isaa keessatti ture kan gaggabee kufe. Ergasii gara hospitaalaa kan geeffame yoo ta'u, ogeeyyiin fayyaa hospitaalicha jiran lubbuun isaa darbuu dubbatan. Yeroo reeffi isaa owwaalchaaf qophaa'uf jedhu garuu harganuu isaati dhagahame. Dargaggoon umrii 32 Piitar Kiijan hojettoota hospitaalaan lubbuun isaa darbeera jedhamee waan amanameef, reeffi isaa kutaa reeffa tursan geeffamuu miidiyaaleen gabaasaniiru. Piitariin gara hospitaalaa fidee kan dhufe obboleessi isaa gaazexaa Istaandaardif yeroo dubbatu ''narsittiin obboleessikoo kutaa wal'aansii arifachiisaa kennamuf gahuu dura lubbuun isaa darbu natti himte,'' jedheera. Haa ta'u malee, akka hogganaa hospitaalichaatti taanan, maatiin waraqaa ragaa du'uu isaa mirkaneessu osoo hin fudhatin reefficha gara kutaa tursiisa reeffaa geessan. Piitar Kiijan gara hospitaalaa yoo geeffamu waan jabaa dhukkubsatee tureef erga of baree booda gaazexeessitoota waliin turtii taasiseen ammaan achi yeroo turtiikoo hojii amantiittin dabarsa jedheera. Yeroos hojjettoonni kutaa reeffaa tursiisan osoo reeffa qopheessaa jiranitti, tasa afuura baafachuu eegalu isaa dhagahuun isaan rifaasisee ture. ''Hojjettuun kutaa reeffaa bilbila naaf bilbiltee yeroon deemu, qaamni obboleessakoo yeroo socho'u arge. Hundi keenya baay'ee rifanne. Du'eera jedhamee kutaa reeffaa namni seene akkamiin socho'uu danda'a? Amanuuf rakkisa,'' jechuun dubbate obboleessi quxisuu isaa. Piitar mataan isaa du'eera jedhamee gara kutaa reeffaatti fuudhamuun na rifaasiseera jedhe. ''Yeroon dammaqu bakka jiru hin beekun ture. Haa ta'u malee, lubbuukoo waan na oolcheef gammachuun qaba. Ammaan achi turtii jireenyakoo guutuu isa [Waaqayyoo] tajaajilaan dabarsa,'' jedheera. Du'eera kan jedhame Piitar kutaa reeffa tursiisan irraa gara wal'aansa argatutti erga geeffamee booda, yeroo ammaa haala gaariirra argama. Guyyoota muraasa keessa hospitaala keessaa akka bahus eegama.	https://www.bbc.com/afaanoromoo/oduu-55097973
health	Itoophiyaa: Maraammartoo fayyaa sammuu daa'immanii sababa lolaan mudatuufi falasaa	"Waggoota dhiyoo asitti Itoophiyaa bakka gara garaatti haleellaawwan yeroo gara garaa raawwatamaniin lammileen nagaa ajjeefamaniiru. Namoonni miidhamanii, qabeenyis manca'eera. Haleellaawwan sukkanneessaa ta'an ija daa'immanii duratti raawwatamaniiru. Daa'imman osoo hin hafiin miidhaan kun irra ga'eera. Bobaa haadhaa ykn abbaa isaanii jala osoo jiranii maatiin isaanii jalaa ajjeefamaniiru. Daa'imman ganda gaaddidduun gaddaafi duumessi yaaddoo irra marse; haadhotii gadadoo keessa jiraniifi abbootii hamileen kufee mudhukan; harka qotee facaasee gargaarsa barbaachaaf hiixataniifi ija imimmaan kuusan bakkawwan gara garaatti argu. Gochi akkasii kun sammuu daa'immaan ol ta'uun daa'imman of ajjeesuuf yaalaniiru, kan of ajjeesanis dhaga'ameera. Gorsaafi ogeessa xin-samuu kan ta'an Obbo Moges Gabremaariyaam sadarkaa idil-addunyaatti sababiiwwan waraanaa fi walitti bu'insaatiin miidhaan qaqqabu yeroodhaa gara yerootti dabalaa jira jedhu. Keessumaa ammoo waggoota 20 asitti haala bifa jijjiirrateen akkaataa qaamaafi qoor-qalbii daa'immanii miidhuun daran hammaachuu dubbatu ogeessi kun. Daa'imman kichuu waan ta'aniif walitti bu'insaafi haleellaawwan qaqqaban yeroo arganiifi dhaga'an rakkoo fayyaa sammuu hamaatiif isaan saaxila jedhu. Haleellaawwan sukkaneessoo akkasii yeroo ilaalu dhalli namaa sirni ittiin miira isaa to'atu [Emotional Regulation] ni caba. Sirna waa yaaduu waliin jiru jeeqas. Kun garuu sadarkaa umuriitiin addaa addummaa ni qabaata. Xiin-samuu jechuun akka itti yaadan, miiraafi amaladha kan jedhu ogeessi kun, miirriifi akki itti yaadan yeroo diigaman dhiibbaan qaamaafi qoor-qalbiirratti akka mullatu dubbata. Daa'imman haleellaawwan sukkaneessoo yeroo argan yeroodhuma sanas ta'e turtii keessas miirri itti dhaga'amu jira. Amalli agarsiisanis akkasuma. Ogeessi xin-sammuu kun wantoota daa'immanitti dhaga'amu ykn amala agarsiisan kan yeroo gabaabaafi dheeraa keessatti mullatan jechuun qoodu. Miiraan፡ rifachuu/nahuu, jeeqamuu, miira sodaatu irratti mullata. Amalaan፡ Jijjiiramni kun umuriidhaan garaa garummaa qabaatullee, daa'imman maatiirraa ykn warra isaan kunuunsanirraa adda ba'uu diduun irratti mullata. Faallaa kanaatiin ammoo, warri umuriin isaanii xiqqoo ol siiqe ammoo qofaa ba'uu filachuun irraa mullata. Ijoolleen umuriin isaanii waggaa ja'aafi isaa ol ta'e ammoo qofaa isaanii rafuu sodaatu. Nyaachuu, dhuguufi rafuufillee ni rakkatu. Rakkoo weeraruu, fincaaniifi bobbaa to'achuu dadhabuu kan fakkaatan rakkoo qaama waliin walqabatan irratti mullatu. Yaadaan፡ Dagachuufi qalbii dhabuun isaan mudata; waan tokkorratti xiyyeeffannoo taasisuus ni rakkatu Yeroo dheeraa keessatti kan bal'inaan mul'atu rakkoo amalaati. Amalaan፡ Araada gara garaafi dhugaatii alkoolii keessaa ba'uuf rakkisan keessa galuu, umurii dargaggummaa isaaniitti waa balleessuu irra darbee umurii ga'eessummaa irratti ammoo carraa yakka raawwachuun isaanii olaanaadha. Waan argan ykn waan isaanirra gahe isaanis osoo raawwatanii argamuu danda'u. Yaadaan፡ Carraan barumsaan milkaa'uu gadi aanaa ta'a. Miiraan፡  Miira gaddaa, abdii kutuufi miirri 'ani gatii hin qabu' jedhu akka itti dhaga'amu irraa mul'ata. Mallattoowwan kanaan olitti hamoo ta'anis irratti mullachuu danda'a. Kanaaf, mallattoo kana fakkaatan arguun hatattamaan tarkaanfii fudhachuufi furmaata barbaaduuf gargaara jedhu Obbo Mogas. Daa'imman sadarkaa kanarra gahan wanta namni biraan hin argiin, hin dhaga'iiniifi hin fuunfatiin isaanitti mullachuu, itti dhaga'amuu danda'a. Kun umuriin yeroo guddatullee mullachuu danda'a jedhu. Ogeessi xiin-samuu kun akka jedhutti, daa'imman madaa qoor-qalbii isaanirra gahuun rakkoo fayyaa sammuu mullatu cimaa ta'eef [Post Traumatic Disorder]'f ni saaxilamu. Rakkoon yeroo hidda gadi fageeffataa deeme ammoo dhukkuba sammuufi sadarkaa maraatummaarraan geessisuu danda'a. Amalaanis, miiraanis, akkaataa itti yaadaniinis ta'e hariiroo hojii guyyuu isaanii raawwatachuu hin danda'an. Obbo Mogas rakkoowwan qoor-qalbii kunneen akka daa'immanirra hin geenye ittisuun dhimma dursi kennamuufii maludha jedha. Haleellaan yeroo raawwatamutti arguu isaaniitiif daa'imman nageenyi isaanii gaaffii keessa waan galuuf dursanii of eeggachuu feesisa jedha. Wanti akkasii akka mudatu himuufi amma danda'ametti qalbii kennuufiif yaaluunis barbaachisaadhas jedha. Haata'u malee, nageenya miira isaaniif wabii kennuun kan danda'amu haalli nageenyaa yoo mirkanaa'e ta'uus ni kaasa ogeessi kun. Miirri haala hamaafi gaarii ta'een sammuu ijoollee waan qabatuuf warreen daa'imman kunuunsanis akka isaan dhiibbaa sammuu isaaniirrra gahuu malu dandamachuu danda'aniif dandeettii isaanii cimsuurratti xiyyeeffachuun barbaachisaa ta'uu gorsu ogeessi kun. Miiraafi amala daa'immanii hordofuu, akka odeessan hayyamuu, yoo kan rakkoo sammuu hamaadhaaf kan isaan qaqqabsiisu ta'e ammoo ogeessarraa gorsa argachuu feesisa. ""Yeroo baay'ee haleellaawwan yeroo raawwatamaniifi walitti bu'insi uumaman wantoota bu'uuraa barbaachisoo ta'an irratti xiyyeeffatama malee madaa xiin-samuu kan ilaalu hin jiru,"" jechuunis himu. Obbo Mogas, rakkoon kun dhokataafi salphaatti kan mullatu waan hin taaneef xiyyeeffannaan kennamuufiif akka barbaachisu dubbatu. Dhaabbanni Fayyaa Addunyaa (WHO) fayyaa sammuu ijoollee ol-adeemoo ilaalchisuun bara darbe fuula marsariitii isaarra kan kaa'e akka agarsiisutti rakkoon fayyaa sammuu yaaddessaa ta'eera. Rakkoolee kana hir'isuudhaaf, biyya bakka deeggarsi ogeessaa hin jirretti furmaatawwan biyya keessa jiran yaaduun barbaachisaa ta'uu eera ogeessi kun. Kanaafis, akka iddirii, afooshaafi qophii bunaa kan fakkaatan deeggarsawwan aadaan jiraniifi amantiin jiran cimsuu barbaachisa jedha. Walitti odeessuuniifi waliin dubbachuutiin walitti obsuun ykn of keessaa baasuuf waan gargaaruuf gahee taateewwan aadaa qaban salphaa akka hin taane ogeessi kun ni ibsa. ""Ruwaandaafi Afrikaa Kibbaa yeroo hamaa keessa darban keessatti kan isaan gargaare mala aadaa isaaniiti,"" jechuun fakkeenya kaasuun gorsa. Qorannoowwan akka agarsiisanitti, guddinni sammuu saffisaan umurii daa'imummaa keessatti mudata. Kana waan ta'eefis, beekumsa fayyaa sammuu keenya gara fuula duraa murteessan, ogummaawwan hawwaasummaafi miira kan itti horannus umurii kanattidha. Naannoon ijoolleen itti guddatanis nageenyaafi guddina isaaniirratti waan murteessu ni qaba. Waan daa'imman mana keessatti, mana barumsaatti ykn bakka birootti gochaawwan miidhaa qaban argan carraa dhukkuba sammuutiif saaxilamuu isaanii akka dabalu akka taasisuu qorannoowwan ni mullisu. Obbo Mogas kana muuxannoo hojii isaatiin kan mirkaneessedha. ""Sodaan, dhiphinniifi walitti bu'insi baay'een isaa har'a arginu agarsiiftuu madaa yeroo ijoollummaa dabarsinedha,"" jedhu. Ogeessi kun akka jedhutti, madaan kun yeroosaatti wallaanamuu dhabuun yeroo gaheessummaatti ni mullata. Kunis jireenya gaa'elaa keessatti, waajjira keessaafi naannoo keessatti calaqqisa. ""Xiin-samuu keessatti 'dheekkamsi dheekkamsa' dhala kan jedhan kan jedhu Obbo Mogas, daa'imman kunneen kan argan yeroo namni haala sukkaneessaan gudeeedamu, ajjeefamu ykn isaanumarrayyu gahee waan ta'eef sammuun ammoo waan kana akka shaakaluufi baratu taasisa jedha. Sababii kanaan, daa'imman kunneen gaggeessitoota maatii, waajiraa ykn biyyaa yeroo ta'an kan irra deebiyan kanuma ta'a jedha ogeessi kun. ""Itoophiyaan maraammartoo madaa xiin-samuu keessa jirti,"" kan jedhu ogeessi kun, kana ammoo yeroodhaan dhaabsisuun wallaanuun maraammartoo kana keessaa ba'uu akka barbaachisu gorsa."	https://www.bbc.com/afaanoromoo/oduu-56584058
health	Koronaavaayiras: Qorichi Covid-19 kan Afriikaa waan ta'eef didame jedhan Pirezidaantiin Madagaaskaar	"Pireezidaantiin Madagaaskaar Andirii Raajo'eelinaan, qeeqni biyyoonni Lixaa dawaa madagaaskaar Covid-19 ni dandamachiisa jechuun ibsite, qorannoodhaan hin mirkanoofne jechuun dhiyeessaa turan, ilaalchasaan Afriikaadhaaf qaban mul'isa jedhan. Dhaabbanni Fayyaa Addunyaa (WHO) itti fayyadama bu'aalee qorannoodhaan hin mirkanoofnee fayyadamuurraa namoonni of qusachuu qabu jechuun akeekkachiiseera. Dhugaatiin Madagaaskaar Covid-19 dandamachiisuuf oola jechuun hojjette qorannoodhaan kan mirkanaa'e miti. Gamtaan Afriikaas ""nageenyummaa fi bu'a qabeessummaa"" oomisha dawaa 'Covid-Organics' jedhamu kanaa beekuu barbaada jedheera. ""Osoo dhugaatii kana biyyi Awuroppaa tokko argatee shakkiin kun hundi ni jiraata turee? Natti hin fakkaatu,"" jechuun pireezidaant Raajo'eelinaan France 24'tti himaniiru. Madagaaskaar keessatti namoonni 193 koronaavaayirasiidhaan kan qabaman yoo ta'u namni du'e hin jiru. Dhugaatiin kun torbee sadi dura namoota 20 gad irratti kan yaalame ta'uusaa gargaaraan pireezidaantichaa BBC'tti himanii turan. Kunis ji'a darbe kan ifa taasifame ta'us sadarkaa qorannoo Dhaabbati Fayyaa Addunyaa(WHO)'n baase keessa kan darbe miti. Qeeqni jiru akkuma jirutti ta'ee biyyoonni Afrrikaa hedduu akka Naayijeeriyaa, Giinii- Biisawu, Ikuwaatooriyaal Giinii fi Laayibeeriyaan dhugaatii kan argachuuf ajajataniiru. Dhaabbanni Fayyaa Addunyaa lammiileen Afriikaa qoricha aadaa ta'us kan qoratamee mirkanaa'ee fayyadamuu qabu jedheera. Gaafi fi deebii televiziyoona biyyasaanii waliin taasisaniin Pireezidaant Raajo'eelinaan akkas jedhan: ""Qorattoonni Afriikaa xiqqeeffamuu hin qaban."" 'Covid-Organics' bu'a qabeessa ta'uunsaa ragaan mirkaneessu hin jiru. Qorattoonni qoricha aadaa Afriikaa 70 ta'an walgahuudhaan qorichoonni hundi qorannoo saayinsaawaa keessa darbuu qabu jechuun walii galaniiru. Dhaabbanni Fayyaa Addunyaa (WHO')n damee Afriikaas fuula tiwiitarasaarratti maxxanseera. Dhugaatiin kun namootaaf miira nageenyummaa sobaa kennuufiidhaan vaayirasichaan akka qabaman taasisuu danda'a jechuun ogeeyyiin akeekkachiisaa turan. Torbee darbe talaallii koronaavaayirasiif haa oolu jechuun doollaarri biiliyoona 8 ta'u guutummaa addunyaatti walitti qabamee ture. Guutuu addunyaarratti talaallii koronaavaayiras argachuudhaaf qorannoowwan Afrikaafi Koronaavaayiras: Yaaddoo haaraa ardichaaf adda addaa taasifamaa jiru. Qorattoonni hedduun talaalii gabaarra ooluuf hama walakkeessaa 2021 turuu danda'a jedhu. Kana jechuunis eega vaayirasiin haaraa mul'ateen ji'oota 12-18 jechudha. Biyyoonni Afriikaa hedduu tatamsa'inna Covid-19 ittisuuf ugguraa fi sochii namootaa daangessuun hojjachaa jiru. Muraasni isaanii ammatti fedhii fayyaa fi diinadgee wal biraan deemsisuuf uggura laaffisuu jalqabaniiru. Uggura laaffisuuf yaalli saffisaan akka hojiirra ooluu muddama uumeera."	https://www.bbc.com/afaanoromoo/oduu-52643784
politics	Tikni Ameerikaa odeeffannoo UFO ilaalchisuun sassaabaa ture ifatti beeksise	Tikni Ameerikaa odeeffannoo UFO ilkaalchisuun sassaabaa ture waggaa 50 booda ifatti beeksise. Dhimma UFO argaman jedhamu irratti waggaa 50 booda yeroo jalqabaaf kongireesiin US dhaggeeffatee, gaaffilee wantoota ibsamuu hin dandeenyee muraasaaf deebiin kennameera. Qondaaltoonni waraanaa olaanoo lama bakkeewwan UFO’n argaman jedhamu akka qorataniif ramadaman, hedduun isaanii adda baafamuun hin oolu jedhu. Garuu lakkoofsi taateewwan akkanaa ibsa kennamuu yaalamu hunda darbeera jedhu. Taateewwan humna waraanaan viidiyoo irratti warabaaman keessaa yeroo xiyyaarota US 11 waliin UFO kun wal rukutanii oolan kan agarsiisudha. Wantoota Balali’oo Hinbeekamne (UAP) – kan humni waraanaa UFO jedhee waamu kun, haala mootara ibsamuu hin dandeenyeen kan balali’u fakkaata. Ibsa kana irratti qondaalli basaasaa Peentaagon olaanaa Roonald Mootrii, qorannoo “cimaan” UFO’n hunda osoo hin taane hedduun isaanii adda baafamuu danda’u jedheera. “Wanti arginu hundi adda baafamuu, baramuu fi barbaachisaa taananis barbadeeffamuu mala,” jedha Obbo Mootrii. Taateewwan muraasi garuu ibsamuu hin danda’ani. Taateewwan akkanaa keessaa tokko bara 2004’tti, balaliisaan xiyyaaraa Garba Paasifik irra balali’aa ture, yeroo wanta meetira kumaatama ta’u saffisaan gadi erga balali’ee booda, balallii dhaabee qilleensarra turuu isaa yemmuu argedha. Taatee biraan, kan Kibxata yeroo jalqabaaf uummatatti agarsiifame, yeroo wanti hin beekamne jeetti waraanaa US bira balali’ee darbu viidiyoo irratti ni mul’ata. Wanti kun hanga ammaatti maal akka ta’e hin baramne. “Taateewwan muraasi amala balallii amma odeeffannoo ibsuu hin dandeenye qabu,” jedha itti aanaan hogganaa tika waraanaa Iskoot Bireey. “Warra kanadha kan qalbii keenya hawwatanii jiran.” Odeeffannoowwan UFO’n kun uumama addunyaa biraa irraa dhufan (aliens) jedhamu irratti, Bireey hanga ammaatti wanta uumama ykn caccabaa wanta kanaa argame hin jiru, akkasumas wantoota kan waliin kominikeeshinii uumuuf yaaliin taasifame hin jiru jechuun faalleessuuf yaalaniiru. “Humnoota to’annoo UFO keessatti odeeffannoo wanti kun maddi isaa addunyaa biraa ta’uu danda’a jedhu hin arganne,” jedhaniiru. Kongiresiin yeroo dhimmicha dhaga’utti seera baastootni argaman akka jedhanitti wantoonni balali’oo adda hin baafamne kamuu nageenya biyyaalessaa irratti yaaddoodha. Rippaablikaani Arkansaas Riik Kroofeerd akka jedhanitti, yaaddoo kamuu adda baasuu dhadhabuun “kufaatii tikaa hambisuu barbaadnudha.” “Waa’ee xiyyaar-samii uumamoota addunyaa biraa barbaaduu miti,” jedheera. Dhimma wantoota amala balalii ibsamuu hin dandeenye irratti Bireey akka jedhanitti US teeknoolojii akkanaa irratti morkattoota kamuu “hin beektu.” Kongiressiin dhimmicha ifatti erga dhaga’ee booda, kongireessiin seera baastota waliin dhokasaatti mari’achuuf balbala cufateera. Waggootii dheeraaf uummatni dhimma wantoota balali’oo hin beekamne, ifa samiirratti mul’atu fi xiyyaarota addunyaa biraa irraa dhufan jedhamu irratti fedhii guddaa qabu. Dhimma kana yeroo dhumaatiif kan ifatti irratti mari'atan 1966 oggaa tahu, miseensi kongireesii Rippablikaan fi boodarras pireezidantii kan tahan Gerald Ford, waan kanarratti yaa'ii qopheessan. Dhimmi kunis kan eegale taatee UFO'n bulchiinsa Michigan keessatti poolisota dabalatee namoota 40 oliin mul'ateera erga jedhame booda ture.	https://www.bbc.com/afaanoromoo/oduu-61487665
health	Masriitti torbaan-qabaan namoota sadii ajjeestee, dhibbaan kan lakkaa'aman madeessite	Masrii magaalaa Aswaanitti torbaan-qabaan rooba yandoo hordoftee gara mana namaafi karaatti yaate, namoota sadii idditee ajjeeste. Ministeerri Fayyaa biyyattii akka beeksisetti, namoonni 450 ol torbaan-qabaa yookaan qaanjibuu (scorpion) kanaan miidhamaniiru. Jimaata dabre kana naannoo laga Abbayyaatti bakakkaafi cabbiin haalaan hammaatee ture. Torba-ciniinaan roobni cimaan yeroo jirutti gara karaatti kan yaatu yoo ta’u, boftillee sababii kanaan jeeqameera. Sababii kanaaf jecha dawaan farra-summii (anti-venom) dhaabbilee fayyaa mandara naannoo gaarreenifi gammoojjiitti raabsamuu qondaaltoonni Masrii miidiyaa biyyasaanii Al-Ahraamitti himaniiru. Hakimoonni biyyattii talaallii kennuu addaan kutuudhaan gara namoota qaanjibuun hidde wal’aanutti goraniiru jedhan qondaaltonni biyyattii. Miidhaa torbaan-qabaan qaqqabsiisaa jirtuurraa kan ka’e namoonni mana isaanii akka turaniifi iddoo mukkeen ittii hedduummatu akka hin dhaqne gorfamaniiru. Masriin biyya torbaan-qabaa eegee furdaa qabdu, kan addunyaarratti hunda caalaa lubbu namaa galaafachuun beekamtuu keessatti argamtu gidduutti eeramti. Summiin eegee torbaan-qabaa gurraatti tokko keessaa bahu sa’aatii tokko gaditti nama ajjeefti. Mallattoon summii namarratti qaqqqabsiistu kanneen akka harganuu dhadhabuu, maashaaleen qaamaa kottaa’uu, mataan haala kanaan dura hin baratamneen hoollachuu fa’aati. Dawaan farra-summichaaff kennamu namarraa ittisuuf kan kennamu yoo ta’u, erga mallattoon summaa’uu namarratti mul’atee boodas ni kennama.	https://www.bbc.com/afaanoromoo/oduu-59279935
sports	Iswaarez tapha Gaanaa waliin taphatanrratti kubbaa harkaan tuqee akka hin galle deebiseef dhiifama gaafachuu dide	Taphataan sarara fuulduraa Yuragaay Luwiiz Iswaarez Waancaa Addunyaa bara 2010 irratti tapha Gaanaa waliin taphatanirratti kubbaa harkaan kan tuqeef dhiifama gaafachuu dide. Iswaarez taphaaf daqiqaa dabalamte wayita xumuramuuf dhiyaattu kubbaa harkaan tuqee galuurraa deebisee ture. Asamoojihaan peenalitiirratti itti aanu galchuu dogoggore, sana booda Yuraagaay gara ittaanutti darbite. ‘’Taphataa Gaanaatu peenaalitii dogoggore, ana miti,’’ jedhe Iswaarez otoo gareewwan isaanii Jimaata dhuftu Waancaa Addunyaarratti wayita wal morkachuuf jiran kanatti. Gaanaan yoo Yuraagaay injifatte gara taphata ittaanutti akka ceetuuf haala mijeessaaf, garuu Gaanaan yoo injifatamte Yuraagaay fuuldaratti akka tarkanfattu haala mijeessaaf- yoo Kooriyaan Kibbaa Poorchugaal injifachuu dadhabde. Yoo Yuraagaayiifi Kooriyaan Kibbaa morkattootasaanii injifatan, garaa garaagarummaa galchii isaan lakkoofsisaniitu hiree isaan qaban murteessa. Yuraagaayiifi Gaanaan wagga 12’n kanaa asitti yeroo jalqabaatiif waliin taphachuuf jiru. Gaazixeessaan Gaanaa taphataa sarara fuulduraa Livaarpuul duraan Iswaarezii biyyoonni Afrikaa muraasni akka’’seexanatti’’ si ilaalu jedhunillee,  inni garuu kubbaa harkaan tuquu isaatti gaabbuu dide. ‘’Ani kanaaf dhiifama hin gaafadhu,’’  jedhe Iswaarez. ‘’Otoon taphataa miidhe dhiifaman gaafadha,eegaan harkaan tuqeef kaardii diimaatu naaf kenname ture,’’’ jedhe Iswaarez. ‘’Sun dogoggora koo miti, sababni isaa ani peenaalitii hin dogoggorre,’’ jedhe. Iswaarez kubbaa harkaan tuquun bara 2010 biyya Gaanaatti dheekkansa guddoo kan uumee ture yoo ta’u, waan innii dalage hanga tokko Yuraagaay akka peenalitii injifattu gargaarera. Gareen Iswaarez sana booda Nezarlaandiin injifatame ture. Gareen Gaanaa yeroo ammaa haaloo Iswaarez fi Yuraagaayirratti qabachuu  fudhata dhabsiiste jiru. T﻿aphatoota Garee Yuraagaay bara sana tapharratti hirmaatan keessaa inni qofti kan hirmaachuuf jiru Iswaarez, ammammoo waan haaraa dalguun fedha jedheera.	https://www.bbc.com/afaanoromoo/articles/cx07n4g9k2eo
politics	Aanga'oonni mootummaa ajjeechaa abbootii Gadaa Karrayyuurratti 'wal saaxilan'	Aanga'oonni mootummaa lama ajjeechaa abbootii Gadaa Karrayyuu torban sadii dura raawwateef ajajni kan kenname hooggantoota mootummaa naannoo Oromiyaa keessa jiraniin ta'uu akeekan. Deetaa Ministiraa Ministeera Nagaa Itoophiyaa fi miseensi caffee Oromiyaa Obbo Taayyee Danda'aa fi miseensi Paarlaamaa Itoophiyaa kabajamoo Angaasaa Ibraahiim ajjeechaan abbootii Gadaa Karrayyuu irratti raawwatame garee hooggansa mootummaa naannoo Oromiyaa keessa jiruun ta'uu himan. Hooggansa Federaalaatti dhufuun dura qondaala olaanaa dhaaba Badhaadhinaa naannoo Oromiyaa kan turan Obbo Taayyee danda'aa, tibba kana miidiyaa hawaasaa isaanii gubbaatti hooggansa naannoo Oromiyaa keessa caasaan dantaa uummataa faallaa adeemuufi malaammaltummaa dabalatee yakkoota adda addaa hojjetu jiraachuu irra deddeebiin himaa jiru. Gama kaaniin hooggansi naannichaa biroon adeemsaa fi qeeqa Obbo Taayyeen dhiyeessan kana busheessa. Haalli kun hooggansa dhaaba Badhaadhinaa naannoo Oromiyaa keessa gareen ijaaramee walqoodinsi uumameera yaada jedhu kaaseera. Obbo Taayyeen maxxansaalee isaanii keessatti garee qeeqa jajjabaa irratti dhiyeessan kana maqaa hin dhoofne. BBC'n dhibdee hooggantoota naannichaa gidduu adeemaa jiraachuu fakkaatu kana irratti Obbo Taayyee, Pireezidantii naannicha Obbo Shimallis Abdiisaa, Itti aanaa pireezidantii kan ta'an Obbo Awwaluu Abdii fi Dubbii Himaa Paartii Badhaadhinaa Oromiyaa Obbo Gizaachoo Gabbisaa bilbilaan dubbisuuf yaalee argachuu hin dandeenye. Obbo Taayyee Danda'aa maxxansaalee isaanii garee hooggansa naannoo Oromiyaa qeequu fi himatu keessaa kan guyyaa Mudde 26/2021 maxxansan keessatti '' yakka jaraarraa xinnoo himnaan  waatu duuba jira'' jedhamuu himan. ''...kan isin shiftaa itti ergitanii ficcisiiftan, kan abbootii Gadaa irraa ajjeeftaniifi kan isin bittaa qawweef jecha qarshii 600,000,000 irraa guurtanii dhowwattan martuu nu duuba jiraa'' jechuun ajjeechaa abbootii Gadaa Karrayyuu duuba hooggansi mootummaa jiraachuu akeekaniiru. Miseensi Paarlamaa Itoophiyaa kan Hangaasaa Ibraahiim yaadota Obbo Taayyee deeggaran kaasuun, odeeffannoo bal'aa rakkoo hooggansa sadarkaa naannootti jiru miidiyaa hawaasaa gubbaatti yoo himan akkaataa Abbootiin Gadaa Karrayyuu itti ajjeefamanis ibsaniiru. ''Sadaasa 22 ganama Poolisiin dhaqee isaan marsee nama 39 qabe. Nama 16 bosona basaqqee jedhamu geessanii jilbeeffachiisanii naasuu malee ajjeesanii'' jedhan Dr Hangaasaan. Odeeffannoo kana kan argatan namoota lama ajjeechaa kana jalaa lubbuun oolan irraa ta'uufi nageenya isaaniif jecha eenyumma isaanii akka hin ibsine dubbatan. Itti dabalaniis ''Abbaan wan kana gaggeesse namoota qabdanii turtan 39 bakka tokkotti fixxanii jiraattanii oduun mootummaatu abbootii Gadaa Karrayyuu ajjeese jettu nutti hin kaatu turte, hambisuu keessanitu sirrii mitii jechuun ijoollee poolisaa komatan,'' jedhu. Qaama ajjeechaa kana ajajaniiru jedhanis maqaa dhahanii himaniiru. Odeeffannoon namoota lamaan kanaan ifa godhame jedhan kunis odeeffannoo BBC'n amma dura yeroo ajjeechaa abbootii Gadaa Karrayyuurratti gabaasa hojjetu argateen wal-sima. Godina Shawaa Bahaa daangaa Aanaa Boosati fi Aanaa Fantaalee iddoo Kaarra ykn Mootoma jedhamu qubatanii kan turan Abbaa Gadaa Karrayyuu Kadiir Hawaas dabalatee, namoonni 14 humnoota mootummaa Oromiyaatiin ajjeefamuu jiraattonni BBCtti himanii ture. ''Gochichi kan raawwatan poolisii humna addaa naannoo Oromiyaati. Wayita gochicha raawwatanittis uffannaa dambii humna addaa Oromiyaa uffatanii akka turan odeeffanneera'' jechuun jiraattonni BBC'tti himanii turan. Haata'u malee mootummaan ajjeechaa kana kan raawwate garee ''ABO Shanee'' ittiin jedhu ta'uu beeksisuunsaa ni yaadatama. Odeeffannoon qaama mootummaa keessaa waayee ajjeechaa abbootii Gadaa kanaa haaraan bahuu hordofees BBC'n irra deebiin hogganaa Biroo Bulchiinsaafi Nageenya Oromiyaa Obboo Shaafii Huseen gaafatee ajjeechaan sun qaamolee shorkeessoo ABO-Shaneen raawwatamuu dubbatan. Gama biraatiin ammoo ''Ajjeechaan kun ta'e jedhamee itti qophaa'amee humnootii nageenyaafi hidhattoota motummaa Paartii Badhaadhiinaatiin namoota nagaa callisiisuuf gara jabinaan kan raawwatamedha,'' jechuun ture ABO ibsa wayita sanitti baasee tureen gochicha kan balaaleffate. Ajjeechaan Abbootii Gadaa Karrayyuu ALI Sadaasa 22 kan raawwate naannoo uummanni Karrayyuu sirna Gadaa itti gaggeeffatu bakka warri aangoo Gadaa harkaa qabu qubatanii jiranitti ta'uu jiraataan Aanaa Fantaallee obboleessi isaa namoota ajjeefaman keessaa tokko ta'u dubbate BBC'tti himeera. Abbaa Gadaa Kadiir Hawaas dabalatee tuutni abbootii Gadaa ajjeefaman miseensota Gadaa Michillee, kan Dullachaa yoo ta'an, waggaa afur dura Gadaaf godaananii bakka Kaarra jedhamu qubatanii turan.	https://www.bbc.com/afaanoromoo/oduu-59799286
politics	Baqattootni Siiriyaa Istaanbuul keessaa dirqiin baafamuuf	Baqattootni Siiriyaa hin galmaahiin hanga Kibxataatti Istaanbul keessaa ofiin hin bahan taanaan dirqiin bahuuf. Dhiibbaa magaalittiirra gahaa jiru xiqqeessuuf jecha baqattootni magaala Istaanbulitti galmaahanii hin jirre, bakka itti galmaahanitti akka deebi'an akka taasifamu aangawoonni himan. Lammiileen Siiriyaa BBC'n dubbise bakka waraanni guddaan deemaa jiru Idliibitti deebifamaa jirra jechuun komataniiru. Hedduun isaanii waraqaa fedha isaaniin deebi'aa akka jiran himu osoo hin duubbisiiniifi hin hubatiin mallatteessaa akka deebifamaa jiranis himan. Lammiileen Siiriyaa walakkaa miiliyoonaa ta'an magaala Istaanbulitti galmaahanii kan jiran yoo ta'u, amma magaalitti keessa kan jiraatan dachaa lakkoofsa kanaa kan ta'an fi naannolee biraatti galmaahanii garanatti kan dhufaniidha. Lammiileen Siiriyaa hayyama magaala Istaanbul keessa jiraachuu qaban paaspoortii fi warqaawwan eenyummaa isaanii ibsu yeroo marattuu qabatanii akka socho'an gorfamaniiru. Gaazexessaan BBC Istaanbulii gabaasu Maark Loween Tarkiin addunyaarraa biyya godaantota hedduuf dahoo taate ta'uun kan boontu ta'uus, obsi Siiriyaaf qabdu dhumachaa akka jiruu dubbata. Tarkiin baqattoota Siiriyaa miiliyoona 3.6 ta'aniif dahoodha. Akka seera idila addunyaatti biyyootni baqattoota biyya isaanii galan dirqiin gara naannoo waraanni jiruutti akka hin deebifne ni dhorka. Mootummaan Tarkiis gama isaan lammiileen Siiriyaa qe'ee isaanitti deebi'an fedhaan deebi'ani, kan deebi'aniis bakka loltootni Tarkii nageenya eeganitti jedhu. Namoonni BBC'n dubbise garuu dirqiin bakka waraanni cimaan jiru Idlibitti deebifamaa jirra jedhu. Naannoo daangaa siiriyaa fi Tarkiitti oduun baqattoota dirqin qe'eetti deebisuu bal'innaan odeefama. Tarkiin lammiilee Siiriyaa ''akka nyaattuu dhiiga isaani xuuxxuutti ilaalu'' jedha baqataan Siiriyaa tokko. Erga waraanni Siiraayaa eegalee waggaa saddeet booda Balballi Tarkii lammiilee Siiriyaatti cufamuu eegalee jira. Jalqaba ji'a kanaarraa eegalee baqattootni 12,000 ta'an lafa itti galmaahanitti kan deebifaman yoo ta'u, kanneen hin galmaahiin 2,600 ta'an ammoo gidduugala baqattootaatti dabarfamaniiru. Mootummaan Tarkii baqattoota Siiriyaa biyya isaaniitti lafa waraannii hin jirreefi nageenyi waraana Tarkiin eegamutti akka deebi'an gargaaraa jirraa jedha. Wiixata darbe haleellaa xiyyaarri mootummaa Siiriyaa konkolaattota Tarkiirraan geessiseen namoonni nagaan sadii ajjeefamanii 12 madaahuu Tarkiin beeksifteetti.	https://www.bbc.com/afaanoromoo/oduu-49405090
sports	Taphataa kubbaa miilaa Awustiraaliyaa miidhama qaaamaaf beenyaa birri mil 36 kaffalameef	Taphataan kubbaa miilaa duraanii Awustiraaliyaa Shuwaan Ismiiz bara 1980 fi 1990 keessa taphata beekamaa ture. Garuu tapharratti miidhama sammuu cimaa isa mudateef insuraansiin dolaara Ameerikaa miliyoona tokkoo ykn birri miliyoona 36 caalu kaffalameef. Mallaaqni hammasii isaaf kaffalamuun ispoortii biyyatti kessatti jalqabbii guddaadha jedhu warrii isaaf kaffalamuu deeggaran. Dhaabbannii inshuraansii MLC jedhamu taphataa kubbaa miilaa duraani ganna 51 kun miidhama qaamaa hin fayyineef saxilamuusaa mirkaneesseera. Obbo Ismiiz ‘’iyyanni koo fudhatama argachutti gammadeera’’ jedhee miidiyaa biyyattiitti himeera. Kan malees, Liigiin kubbaa miilaa Awustiraaliyaa taphattoonni madaa’uu sammuuf wayita saaxilaman akkaataa isaan itti keessummeeffaman foyyeessuu qaba jedhee gaafate. Atileetonni durii dubbachuu waan eegalaniif kanneen gosoota ispoortii akka ragbii fi kubbaa miilarratti miidhamani turan erga dhihoo as xiyyeeffannoo argataniiru. Bara 2018 keessa qo’annoon taasifame, taphattoonni ragbii Awustiraaliyaa duraani 25 miidhama qaamaa yeroo dheeraaf turuun qabamuusaanii mirkaneesseera. Bara 2016'tti liigiin kubbaa miilaa Ameerikaa taphattoota dorgommiirra soorama bahan kanneen sammuun madaa'uf saaxilamaniif akka gareetti doolaara biliyoona tokko kaffaleera.	https://www.bbc.com/afaanoromoo/oduu-54212756
politics	Dabratsiyoon Gabramikaa'el: Mootummaan Naannoo Tigiraay 'Walta TV'tti dheekkame	"Pireezidantiin itti aanaa naannoo Tigiraay Dr Dabratsiyoon Gabramikaa'el sababa hin beekamneen lubbuun isaanii darbe jechuun Oduun miidiyaan Waaltaa fuula 'Facebook' irratti gadi dhiise mootummaa naannoo Tigiraay dheekkamsise. Waaltaan Oduu kana rippoortara isaa Maqalee jiru irraa akka dhagahetti erga gabaase booda daqiiqa muraasa keessatti balleessee, dhiifamas gaafateera. ""Oduun sun beekamtii dhaabbata keenyaa malee gadi dhiifame"" jedhe Waaltaan. Biiroon Dhimmoota Komunikeeshinii mootummaa naannoo Tigiraay ibsa gama 'Facebook' baaseen, oduun kun kan kalaqamee fi guutummaan guutuutti sobadha jedheera. Pireezidantiin itti aanaa naannichaa fayyaa guutuu akka qabanii fi hojiirra akka jiranis himeeera. Gabaasaan BBC Maqalee jirus gara Dr Dabratsiyoonitti bilbiluun fayyaa guutuu qabaachuu isaanii mirkaneesseera. Miidiyaan Waaltaa jedhamu ""waggoota darban uummata Tigiraayirra haleellaan sabaa akka dhaqqabu duula gochaa ture"" jechuunis yakkeera biiroon Dhimmoota Komunikeeshinii naannichaa. Hoggantuun biiroo kanaa Aadde Liyaa Kaasaa dhimmicha adda baafachuuf gara miidiyaa Waaltaatti bilbilanii deebii akka hin arganne eeruun mootummaan naannichaa miidiyaa kana seeraan akka gaafatu BBC'tti himaniiru. Waaltaan dogoggora haa jedhu malee, 'ta'e jedhamee kan raawwatamedha' jedhu Aadde Liyaan. ""Uummata Tigiraay shororkeessanii jilbeeffachiisuuf shira shirame jenneeti kan fudhannu"" jedhan. Dr Dabratsiyoon Facebook isaanii irratti Afaan Tigriffaan erga dabarsaniin, ""duraanis uummataa fi dhaaba keenya maqaa xureessuuf  duula gochaa turan, kan har'aa kunis qaamuma sanaati"" jedhan. Fuula 'Facebook' kan aanga'aa olaanaa 'TPLF' Obbo Geetaachoo Raddaa akka ta'e amanamu irratti ammoo Waaltaan ""dhaabbata meeshaa shoroorkeessummaa ta'e"" jedhamee ibsame. Dhaabbata kana dhaabsisuuf tarkaanfiin kamuu fudhatamuu akka qabus akeeka. Waaltaan battala oduun kun gadi dhiifametti haqee erga dhiifama gaafateen booda, wanti kun akkamiin akka uumame qorate ifa akka taasisu himeera. Hogganaan dhaabbatichaa Doktar Nugusee Mashashaa ''nuti namaa hogganaa biyyaa dhiisiitii nama kaaniifuu waan hamaa hin yaadnu haa tahu malee hojiiwwan uummataaf odeeffannoo kennan gurguddoo gatii dhiyeessaa jirruuf qaamota kana hin fudhannetu karaa nuti hin beekneen odeeffannoon kun akka bahuu godhe,'' jedhan. Dhimma kanarrtti eenyu harka akka keessaa qabus mirkaneessinee uummataaf ni dhiyeessinaa jedhaniiru hogganichi. Waaltaan amma duras qabxii filannoo riifarandamii Sidaamaa waliin wal qabatee gabaasa hojjeteen Boordii Filannoo Itoophiyaatiin komiin irratti dhiyaatee ture."	https://www.bbc.com/afaanoromoo/oduu-50784103
health	Gudeeddiin maali? Gudeeddiin gaa'ila keessaahoo? Seera Itoophiyaa keessa jiraa?	Abbaa warraa haadha warraa waliin jiraatu osoo fedhii ishee malee, yookiin faallaan haati warraa abbaa warraa waliin fedhii malee saal-qunnamtii yoo raawwatte gudeeddii jedhamaa? Seerri yakkaa Itoophiyaa kanaaf deebii yeroo kennu gudeeddii miti jechuun ibsa. Biyyoonni gudeeddii gaa'ila keessaa (marital rape) yakka taasisan garuu ni jiru. Dhaabbanni Biyyoota Gamtoomanii (UN) gabaasa bara 2019 baasen ammallee biyyoota addunyaa keessaa walakkaa ol kan ta'an gudeeddii gaa'ela keessaa yakka hin taasisne. Itoophiyaa keessa rakkoon kuni hangam bal'aadha yookiin hubannoon hawaasni dhimmicha irratti qabu baruun nama rakkisa. Ta'us, diigamuu gaa'ela keessa qooda akka qabaatu shakkama. Seerri Itoophiyaa waa'ee dhimma kanaa maal jedha? Ogeeyyiin seeraafi kanneen mirga dubartootaaf falmanoo gaaffii akkamii irratti kaasu? Kana dura dhaggeeffattoonni BBC gabaasa kanaan walqabatu marsariitii keenyarratti argan akkamiin erga bultii ijaarratanii gudeeddiin raawwatame jenna jechuun gaafataa turan. Gudeeddiin gaa'ela keessaa (marital rape) eeyyama malee michuun duraaniis ta'e kan waliin jiraataniin fedhii saalaa guutuuf yaalii taasifamu jedha Inistitiyuutiin Walqixxxummaa Koornayaa Awurooppaa (IEGE). UN immoo gudeeddiin eeyyama malee qaamaanis ta'u meeshaan namoota jaalallee ykn gaa'ela keessa jiran gidduu akkasumas yeroo waraanaa raawwatu gudeeddiidha jechuun ibsa. Ogeessi seeraa Alamaayyoo Baacaa gama isaatiin ''Eeyyama yookiin fedhii malee yoo raawwate [saal qunnamtii] gudeeddii jedhama,'' jechuun ibsa. ''Ati jaarsa kiyya ani niitii keeti jedhanii kan waliin jiraatan, yookiin namoonni dhaabbilee amantiin, sirna aadaan kan bultii ijaarratan gidduu saalqunnamtiin eeyyama malee raawwatu jechuudha.'' ''Seerri yakkaa Itoophiyaa gudeeddii gaa'ila keessaa akka yakkaattuu hin ilaalu... Yakka miti jedhee kaa'a seerichi,'' jedha Alamaayyoon. Seerri yakkaa Itoophiyaa gudeeddii kan ilaalu ''gaa'ela ala isa jiru qofaadha'' jetti ogeettiin seeraa fi mirga dubartootaaf kan qabsooftu Radi'eetis. Kanaaf Itoophiyaatti akka yakkaatti hin ilaalamu. ''Biyya keenyatti gudeeddiin gaa'ila keessa raawwatu akka gudeeddiitti hin lakkaa'amu.'' Kana jechuun dhimmi akkanaa mana murtii biyyattii keessa jiran keessa hin ilaalamu jechaadha. ''Dhorkaa waan ta'ef dhihaatuu hin danda'u. Jalqabumaa yakka miti. … Gudeeddiin gaa'ila keessaa Itoophiyaa keessa yakka waan hin taaneef mana murtii hin gahu,'' jedha Alamaayyoon. Yoo himatamtuun tokko yookiin himatamaan tokko dhimma kana kaase akkamiin ilaalama? ''Fakkeenyaaf ishee gudeeduuf yoo humnaan fayyadameefi ishee miidhee jiraate yakka qaama namaa hir'isuun himatamuu danda'a malee gudeeddiin hin himatamu.'' Wantoonni seera hin taaneefi qaamoleen seeraa ifatti hin hubachiisne ummatni sirnaan baruuf rakkata. Fakkeenyi tokko yakka gudeeddii gaa'ela keessaati. Ogeettiin xiin sammuu Nuniyaat Gosaayee yeroo ammaa dhaabbata The Association for Women's Sanctuary and Development (AWSAD) jedhamu keessa namoota gaa'ila keessaa bahanis ta'e hin heerumne kanneen miidhaan saalaa irra gahe ni gorsiti. Namoota hanga har'aa isheen gargaaraa turte keessaa ''Gudeeddiin gaa'ila keessaa hanga har'aa na qunnamee hin beeku'' jechuun BBC'tti himte. ''Akka keessa guddadhetti hawaasni dhiirri tokkoofi dubartiin tokko bultii ijaarrannaan, dhiirri tokko dubartii tokkoorratti wanta fedhe raawwachuuf mirga qaba jedhee yaada,'' jechuun waan hubatte himti. ''Mana murtiis ni deemu, namattis ni haasa'u jedhee hin yaadu. Rakkinadha jedhanii hubachuunis hin jiru. ''Dubartiin suni abbaan manaa ishee fedhii isheen ala saalqunamtii yoo godhellee kuni rakkina jettee hin yaaddi jedhee hin yaadu, hin himtis jedhee hin yaadu.'' Gara caalu namoonni dhimmicha akka ''saal qunnamtiin wal simuu dhabuutti waan hubatan/fudhatan natti fakkaata malee, isa diduuf mirgan qaba [jettee] waan yaaddu natti hin fakkaatu,'' jechuun ibsti. Seerri biyyattii akka yakkaattuu ilaaluu dhabus garuu taateen akkanaa hariiroo kanneen bultii ijaarratan gidduu jiru rakkoo keessa galchuun ''Diigamuu gaa'ilaaf qooda ofii qaba jedheen yaada'' jechuun ibsiti. Itoophiyaa keessatti gudeeddiin gaa'ila keessaa seera akka hin taaneef wantoota dhorkan jedhan ogeeyyiin seeraa akkanaan ibsu. Ogeessi seeraa Obbo Alamaayyoon inni duraa hawaasni Itoophiyaa keessaa hawaasa olaantummaa dhiiraa keessa jiru (patriarchal) ta'u eeruun dubbatu. ''Gaa'illi raawwateera. Si achi diduu hin dandeessu ilaalcha jedhu qabudha. Hawaasa anis hin didu isheenis hin diddu ilaalcha jedhu qabudha,'' jechuun ibsu. Sababni lammataa immoo duudhaafi aadaa hawaasaan alatti hawaasni biyyattii amantiif bakka guddaa kan qabuufi safeeffatu ta'uu isaa eeru. ''Jaarsaafi jaartiin ammaan achi [gaa'ela booda] tokkodha. Erga tokko taanee maaliif diddi kan jedhudha. Kunneen garuu wal caaltee warra bultii ijaarratan gidduu jiru hubannoo keessa kan galche miti.'' ''Jaarsaafi jaartiin tokko miti,'' jechuun himu Obbo Alamaayyoon. Gama kaaniin Radi'etis sababoota ijoo seera Itoophiyaa keessa seenuu dhabeef akkanaan himti. ''Biyya keenya keessa hawaasa keenyatti waan dhihoo taaneef, bu'uurri hawaasaa maatiidha jedhamee waan yaadamuufi bu'uura maatii rakkoo keessa galcha jedhanii kan yaadda'an jiru,'' jechuun ibsiti. ''Akka seera maatii Itoophiyaatti gochi saal-qunnamtii jiraachuun gaa'ila tokko gaa'ila ni taasisa jedha,'' jechuun sababoota ijoo seera akka hin taanef dirqan keessaa akka ta'e kaafti. Dabaluunis, Radi'eet gudeeddiin gaa'ila keessaa kan qooda fudhatan, xuxxuqqaa saalaafi miidhaa mana keessaa akka dabalu ka'umsa ni ta'u jechuun himti. Seerri Itoophiyaa gudeeddii kan gaa'ilaan ala raawwatu jechuun ibsa. Dabalataan, jecha Afaan Ingilizii rape jedhu dirqiin gudeeduu jechuun lafa kaa'a. Gudeeddiin raawwachuuf dirqiin wanti ta'e raawwachuun isaa jiraachuu qaba hiika jedhu kennaaf jechuun qeeqa ogeessi seeraa Alamaayyoon. ''Anaaf eeyyama yoo hin qabne gudeeduudha. Amma magaalaa keessa dhugaatii keessa, shiishaa keessa qoricha hadoochu naqanii isaan fuudhanii deemuu,'' jechuun kunis gudeedii akka ta'e eeru. Dabalataan, namni tokko osoo rafee jiru yookiin rakkoo fayyaa sammuu qabuurratti taateen raawwatus akka gudeeddiitti ilaalama. Radi'eetis yaada walfakkaataa kaasti. Hiikni jechichaaf seera Itoophiyaan kenname hanqina qaba jechuun komatti. ''Eeyyama malee wanti raawwatu kamuu xuxxuqqaa saalaa, fi dhiibbaa namarratti godhu hunda akka gudeeddiittin ilaala,'' jetti. Kana jechuun dirqama saalqunnamtii ta'u qaba jechuu miti. Namni tokko dhiiras ta'e dubartii fedhiifi eeyyama ofiin malee saalqunnamtiin raawwatu kamuu akka gudeeddiitti akka ilaalamu ogeeyyiin ni ibsu. ''Namni tokko fedha malee waan tokkoyyuu gochuu qaba jedhee hin yaadu... Fedhii dhuunfaa keenya eeguu qabna,'' jechuun himti Radi'eet. Osoo qaamoleen lamaan saalqunnamtii osoo raawwatanii gidduutti qaamni tokko eeyyama isaa osoo dhiiseefi ergasii sochiin taasifamu gudeeddii ni ta'a jechuun ibsu. ''Eeyyamni kan kennamu dhalli namaa yeroo of beeku, qorichaanis ta'u kaaniin yeroo of hin wallaallettidha.  Dabalataan kan umrii 18 gadii eeyyama kennuu hin danda'u,'' jetti Radi'eet. Sababa kanaaf eeyyamni kan takkaa kennamu osoo hin taane, yeroo yerootti kan haaromuu qabu akka ta'e himti. ''Dhirsaafi niitiin erga bultii ijaarratanii jireenyi saalqunnamtii isaanii eeyyamarratti kan hundaa'e miti jedhanii yaaduun rakkoo guddaa akka ta'ettin hubadha.''	https://www.bbc.com/afaanoromoo/oduu-59404637
sports	Waancaa Addunyaa biyyoota jajjaboo Beljiyeemiifi Jarman yeroon qe'eetti gaggeesse	Waancaa Addunyaa Kataar qopheessaa jirtuun Beljiyeemiifi Jarman yeroon yoo gaggeeffaman kanneen hin eegamne Morookoofi Jaappaan marsaa itti aanutti darbaniiru. W﻿aancaa Addunyaa si'a afur kan ol kaafte Jarman baranas yeroo lammataaf walitti aansitee ramaddii ishee keessaa darbuu dhabde. Waggaa afur dura Waancaa Addunyaa Raashiyaan qopheessitee irratti waan walfakkaataatu mudatee ture. Waancaa Addunyaa isa dura turerra garuu wanti akkanaa hin mudanne. Guyyaa Kamisaa Kostaa Rikaatiin 4fi 2’n injifattuus garaagartee galchiin Ispeeniin caalamanii dorgommii keessaa bahaniiru. Leenjisaan Garee biyyaalessaa Jarman Hansi Filiik ‘’Dafnee hin bayyanannu. Fuldurri keenya waan fakkaatuufi akkamiin akka yaada keenya hojiirra oolchinu ni ilaalla,’’ jedhan. Biyyi Ardii Eeshiyaa Jaappaan marsaa itti aanutti darbuunis waan ajaa’iboo ta’an keessaati. Biyyi Awurooppaa biroo Beljiyeem tapha sadaffaa ramaddii ishee Kirooshiyaa waliin galchii malee adda baatee osoo hin darbiin hafteetti. Biyya taphattoota ciccimoo qabduufi sadarkaa FIFA’n addunyaa irraa lammaffaa taate kanaaf kufaatiidha jechuun xinxaltoonni ispoortii qeequtti jiru. Kirooshiyaan Waancaa Addunyaa Raashiyaan qopheessite irratti Faransaayin mo’amte waancaa dhabdedha. Yeroos Beljiyeem sadaffaan xumurte. Beljiyeem Waancaa Addunyaa amma adeemaa jiruun gara mo'anii darbuutti darbuuf mo’un ishee barbaachisa ture. Miidhamarra kan deebi’e Romeloo Lukaakuun jijjiiramee seenee irra-deddeebiin yaaluus hin milkoofne. Kirooshiyaan marsaa itti aanutti darbuuf qabxiin tokko waan ishee barbaachisuuf isa argatteetti. Leenjisaan garee biyyaalessaa Beljiyeem Robertoo Maartineez tapha kana booda itti-gaafatamarraa ka’u himaniiru. Leenjisaan lammii Ispeen gareen isaanii waancaa Addunyaa baranaa irratti galchii takka qofa galche. ‘’Tapha kiyya xumuraa waan tureef miira keessa nama galcha. Murteen kuni Waancaa Addunyaa dura kan murtaa’edha,’’ jedhan. Morokoon Senegaal itti aantee biyya Afrikaa lammataa marsaa biyyoonni 16 taphatanitti dabarte taateetti. Morokoon Kanaadaa injifachuuni tapha mo’anii darbuutti kan dabarte. Tapha sadaffaa ramaddii isheen guyyaa Kamisaa Kanaadaa kan morkatte Morokoon 2fi 1’n injifatte. Ramaddii ishee keessaa Kirooshiyaafi Beljiyeem galchii malee waan adda bahaniif ramaddii ishee qabxii 7’n dursuun, Kirooshiyaan immoo qabxii 5’n itti aante darbani. Akkuma Jarmaniifi Beljiyeem, Kanaadaanis yeroon qe’eetti deebi’uf dirqamte. T﻿aphi har'as itti fufee Kaameroon biyya darbuu mirkaneeffatte Biraazil walin akkasumas Gaanaan Uraagaay waliin morkii taasisu. S﻿arbiyaan Siwizarlaand waliin akkasumas Kooriyaan Kibbaa biyya darbuu mirkaneeffatte Porchugaal morkatti.	https://www.bbc.com/afaanoromoo/articles/cd12mvlp51ro
health	Poorchugaal: Daa'imni fuula malee erga dhalatee dooktarri hojiirraa dhorkame	"Poorchugaal, daa'imni funyaan, ijaa fi gartokkee buqqee mataa malee erga dhalatee booda dooktarri daa'uumsa hojii irraa dhorkameera. Maatiin daa'ima Rodrigoo rakkoo fayyaa ilmi isaani qabu hanga inni dhalatutti quba hin qaban ture. Aanga'oonni koree fayyaa himannaa itti gaafatamummaa ba'uu dhiisuun Dr Artur Kaarvaalhoo hojiirra dhorkuuf filataniiru. Dhimma da'imman biroon wal qabatee himannaan biroo waggoota kudhanii ol dura akka turan barameera. Gabaasi himannaa kunneen irratti midiyaalee Poorchugaalin taasifame, hawaasaa biyyittii dheekkamsiiseera. Dr Kaarvaalhoo himannaa irratti dhiyaaterratti haga ammatti deebii hin kennine. Rodrigoon Onkoloolessa 7 Hospitaala Saawo Bernardoo magaalaa Setubaal keessatti dhalate. Harmeen isaa yeroo ulfa turteetti mana yaalaa dhunfaa keessatti Dr Kaarvaalhoo birratti hordoffii yaalii gaggeessa kan turte yoo ta'u, maatiin rakkoo fayyaa da'imni kun yeroo garaa keessa ture qabu irratti dooktarri kun akka homaa hin dubbanne himu. Yeroo hordoffi ulfaa afraffaa altiraa saawundii kan fakkii daa'ima garaa keessa jiru agarsiisu irratti yaaddoon fayyaa da'ima kanaa yeroo kaafameetti Dr Kaarvaalhoon rakkoon akka hin jireetti deebiseefi. ""Yeroo tokko tokko fakkii altiraa saawundirratti fuuli daa'ima yeroo garaa haadhaatti siqu gartokkeen isaa hin mul'atu nuun jedhe,"" jechuun adaadaan Rodrigoo miidiyaaletti himuushee AFP'n gabaaseera. Erga Rodrigoon dhalatee booda rakkoo fayyaa inni qabu yeroo argamu da'imni kun saatii xiqqoof qofa akka lubbuun turu itti himame. Haa ta'u malee, kunuunsa hospiitaala jalatti daa'imni kun torban lamaaf ammayyuu lubbuun jira. Maatiin sana booda Waajjira Abbaa alangee Poorchugaalitti Dr Kaarvaalhoo irratti himannaa dhiyeessani. Himannaa dhimma daa'ima Rodrigoo irratti dhiyaateen hawaasi dheekkamuun booda himannaan biroo dhagahamuu eegalan. Aanga'oonni fayyaa akka jedhanitti bara 2013 irraa eegalee himannaan irratti dhiyaatan yoo xiqqaate ja'a ta'an ni jiru. Himannaa bara 2011 irratti daa'imni tokko rakkoo fayyaa kan dhibee sammuu, miila laamsha'eefi fuula boca bade waliin dhalate. Harmeen daa'ima kanaa Laawuraa Afoonsoo, himannaa dooktara kannaratti abbaa alangeef dhiyeessituus deebii dhabuu ishee gaazexaa Pablikoo jedhamutti himteetti. Amma ganna 8 kan ta'e daa'imni ishee yaalii baqaqsanii hodhuu hedduu argatus ammayyuu dubbachuus ta'e deemuu akka hin dandeenye dubbatti. Himannaa biraan bara 2007'tti maatii daa'imni dhalatee ji'a xiqqoo booda jalaa du'e utuu mana murtiitti hin dhiyaatin darbuu isaa gaazexaan kuni gabaaseera. Dhimmii kun Poorchugaal keessatti namoota hedduu dheekkamsiiseera. Sirna hojii fayyaa biyyattii fi akkaataa yaddoon namootaaf deebii laachuu irratti gaaffiii kaasiseera. Pirezidantiin waldaa medikaalaa Migu'el Guyimaares torban darbe ibsa midiyaaleef kennaniin, 'yaaddoo ummataan' ka'e kanaratti Dr Kaarvaalhoo kallattiin haasofsiisu isaa himeera. Yeroo qorannoon gaggeefamuutti dooktarri kun hojii dhabuuf walii galuu isaas dubbateera. Walii galtee qaama kana hordofaa jiruun tasifameen hanga qorannoon tasifamutti Dr Kaarvaalhoo baatii ja'aaf hojii irraa akka dhorkamuu murtaa'era. Itti gafatamummaa ba'uu dhisuu doktarichaa irratti ""ragaan cimaa jira"" kun immoo ""tarkaanfii cimaatti ni geessa"" jechuun hogganaan koree meedikaala kibbaa biyyitti Aleeksaandar Vaalentim Laawurenkoo dubbataniiru. Murteen hojiirraa dhorkuu kun hanga tokko dubartoota ulfaa dhimma kana xiyyeefannoon hordofaa akka jiru 'rageessuu' danda'a jedhee akka abdatu Obbo Laawurenkoon dubbateera."	https://www.bbc.com/afaanoromoo/oduu-50178779
entertainment	Bineensota Bosonaa: Gireettaa Iyyoorii, quuqamtuu mirga umamaa	Bineensoonni dagalaa namoota caalaa kunuunfamu baatanilleen garuu gutuummaatti dagatamu hinqabaatan jetti	https://www.bbc.com/afaanoromoo/oduu-48796514
politics	Humni waraanaa Sudaan bulchiinsi sivilii akka deebi’uuf waliigaltee mallatteessuuf	"Gartuun bulchiinsa Sivilii duraanii fi humni waraanaa Sudaan, bulchiisi sivilii dimokiraatawaa ta’e akka biyyattiitti deebi’uuf wixinee waliigaltee akka mallatteessanitu eegama. Waliigalteen kun muddama siyaasa fonqolcha mootummaa Sudaan  Onkoloolessa bara 2021tti mudate goolaba jedhamee akka abdatamu miidiyaaleen biyyattii bal’inaan gabaasaniiru. Humnoonni Walabummaafi Jijjiramaa-Koreen Giddugaleessaa Sudaan akka himanitti, waliigalteen kun  foqolcha mootummaa kan goolabuu fi  heera haaraa waliigaltee isa xumuraa kan yeroo ce’umsaa Sudaaniif haala mijeessa. Humnoonni Walabummaafi Jijjiramaa Sudaani fi Koreen Giddugaleessaa (FFC-CC ) ofiin jedhan ibsa Dilbata darbe baasaniin, xiyyeeffannoon gurmuu keenyaa ""jalqaba dhimmaa haqaa, caasaa bulchiinsaa mootummaa duraanii diiguu, fandii maallaqa hawaasaa deebisuu, jijjirama gama nageenyaa, humnoota gurmeessu fi caasessuu, ergama isaan bulchiinsa dimokiraatawaa keessatti qaban ibsuu fi nageenya waaraa buusuudha,’’ jedhe. Waliigaltee mallattaa’uuf jiru kana gartuun mormituu dimokiraasi leellisu kan Koree Diddaa Sudaniin hoogganamu mormeera. Koreen Diddaa Sudaan kun humnoonni Walabummaafi Jijjiramaa Sudaan FFC-CC waliigatee  kana fudhachuun yeroo hoggantoonni waraanaa aangoo dhuunfatan akka hin himatamne madinummaa laataaf jedhani morman. Koree Diddaa Sudaan kun humnoonni Walabummaafi Jijjiramaa fi Koreen Giddugaleessaa Sudaan  FFC-CC himannaa irratti dhiyaate haale. Rogeeyyiin muraasni Wixata hiriira mormii guddaa waamuun waliigalticha fudhatama dhabsiisuuf waamicha dhiyeessan. Waliigaltichi mallatteeffamuu dursa qondaaltonni Sudaan nama siyaasa  beekamaa hidha ture Wajdi Saalihi hidhaarraa hiikan. Wajdi Saalihi, hoogganaa Koree Farra-malaammaltummaa Sudaan yoo ta’u, bulchiinsa Pirezedant Omar al-Bashiir akka diiguuf diqamni itti kennamee ture."	https://www.bbc.com/afaanoromoo/articles/crgkd1g3w4lo
health	Hospitaalli Riferaalaa Ayidar Maqaleetti argamu tajaajila kennuu dhaabe	"Naannoo Tigraay magaalaa Maqaleetti kan argamu Hospitaalli Riferaalaa Ayidar sababa wantonni barbaachisan dhiyaachaa hin jirreef tajaajila wallaansaa kennuu dhaabuu isaa Daarektarri Medikaalaa Hospitaalichaa himan. Hospitaala Riferaalaa Ayidar rakkoo qorichi dhabuun, tajajilli elektirikaa addaan cituu isaatiin, akkasumas rakkoowwan dachaa biroo isa mudaterraa kan ka'een dhukkubsattootaaf tajaajila kennuu haala hin dandeenyerra waan ga'eef tajaajila kennuu akka dhaabe Deerektarri Tekinikaalaa Hospitaalichaa Dr. Kibroom Gabresillaasee BBCtti himaniiru. Waraana Tigiraay keessati dhalate hordofee dhiyeessiiwwan gargaarsaa dabalatee wantonni bu'uuraa dhiyeessuun sababa addaan citeef naannicha keessatti namoonni hedduun nyaataafi wallaansa fayyaa dhabanii rakkoof saaxilamuu isaanii jaarmiyaaleen idil-addunyaa ibsuun isaanii ni yaadatama. Nannoo Tigraay bakka gara garaa keessaa tajaajil wallaansa fayyaa olaanaa barbaachaaf dhukkubsattoonni hedduun dhufan tajaajilaa kan ture Hospitaalli kun, rakkoon isa mudate humna isaatiin ol waan ta'eef tajaajila kennuu dhaabuu isaa himeera. Waraana ji'oota 20 lakkoofsise kana keessatti meeshaaleen wallaansa fayyaaf barbaachisaniifi wantonni bu'uraa dhiyaachaafii  kan hin turre Hospitaalli Ayidar, rakkoo hama keessallee ta'ee dhukkubsattoota wallaanuuf yaalaa akka ture kan ibsan daarekteerichi, amma garuu sadarkaa tajaajila kennuu hin dandeenyerre gaheera jedhan. Tajaajjilli Hospitaalichi kennu sababa qoricha dhabuufi meeshaaleen wallaansaaf barbachisan dhibuu isaatiin addaan ciccitaa tureera kan jedhan Dr. Kibrom, ""Erga dhiyoo asitti ammoo qorichi adoochaa yeroo wallaansa baqaqsanii yaaluuf gargaaru waan hin jirreef dhukkubsattoota balaa tasaa qofaaf wallaansa kennaa turre,"" jedhan. ""Amma ammoo tajaajilli ibsa waan addaan citeef dhaabbileen Oksijiinii omishanii dhiyeessan hojii isaanii dhaabaniiru. Tajaajila Oksijiinii Hospitaalichi kennaa ture erga hojii dhaabee waggaa tokko caaleera,"" jedhu. Kanaan alattis dhiyeessi zayita boba'aa akka hin jirre kan himan Doktar Kibirom, hojjetoonni hospitaalaa miindaan isaanii erga kaffalameefiif yeroo dheeraa kan ture waan ta'eef hojii isaanii irratti argamanii tajaajla kennuu akka hin dandeenye ibsaniiru. Gareen Hakiimotaa Daanga-maleeyyii (MSF) fi Waldaan Fannoo Diimaa Addunyaa dhaabbileen fayyaa naannichaa harki caalu sababa waraanichaatiin manca'uun sadarkaa tajaajila kennuu hin dandeenyerra gahaniiru jechuun ibsuun isaanii ni yaadatama. Yeroo ammaa kana Hospitaalli Riferaalaa Ayidar wallaansa balaa tasaa salphaa ta'een ala tajaajila akka hin kennineefi keessumaa ammoo daa'imman osoo umuriin isaanii hin gahiin dhalataniif gargaarsa gochuu akka hin dandeenye Doktar Kibrom BBCtti dubbateera. Hakiimonni Hospitaalichaa waggaa tokkoo oliif osoo miindaan isaaniif hin kaffalamiin hojjechaa turanillee, yeroo ammaa garuu ofii isaaniis ta'e maatii isaanii gargaruu waan hin dandeenyeef rakkoo hamaa keessa galanii hanga kadhachuutti qaqqabuu isaanii BBCn yeroo darbe gabaasee ture."	https://www.bbc.com/afaanoromoo/articles/c6p9vlnqn4xo
politics	Mana poolisii malaammaltumman shakkameetti manni fincaanii warqeen faayame argame	Manni fincaani warqeen faayamee fi meeshaleen gati jabeessi biroo mana poolisii qorattonni Raashiyaa sakkata’an keessatti argameera. Qorattonni kun gartuu poolisoota  malaammaltummaan shakkaman to’annoo jala olchaniidha. Marsariitii Koree Qorannoo Yakkaa (SK) irratti viidiyoon mana guddaa wantoota gatii jabbiyyeen faayame agarsiisu mul'ateera. Kunn manneen sakkata’aman keessaa tokkodha. Hogganaa poolisii tiraafikii nannoo kibba Sitavropool Koloneel Aleksii Safanoov dabalatee poolisootni ja’a biroon to’annoo jala oolaniiru. Polisootni tiraafikaa daldaloota haaraaf eeyyama sobaa kennuun mattaa’aa fudhachaa akka turan himameera. Eyyamni kun konkolaachistoonni keellaa yemmuu ga’an fe’umsaa eeyyama hin qabne kan akka midhaanii fi meeshalee ijaarsa dabarsuu akka danda’an isaan gargaaraa akka ture himameera. Shakkamtoonni himata irratti dhiyaate irratti ammatti deebii hin kennine. Sochii farra malaammaltummaa kana irratti humnootni poolisii Kaaba Kaakasus Raashiyaa hundi irratti hirmaataniiru. Wajjira poolisii tiraafikaa dabalatee bakka 80 akka sakkata’e kan himu SK, maallaqa hedduu fi konkolaatota gati jabbeessa to’annoo jala oolcheera jedha. Dhabbatni qorannoo Raashiyaa SK, gartuun Saafanoov waggootii hedduuf matta’aa gara doolara 255,000 olitti tilmaamamu fudhachuu isaanii hima. Himannaan irratti dhiyaateen yakkamaa ta’uun isaa yoo argame , Safanoov hidhaa wagga 15’n adabamuu danda’a. Itti aanaan isaa Aleeksaandar kanneen to’annoo jala oolan keessaa tokkodha. Naannicha keessatti poolisootni tiraafikaa 35 ol to’annoo jala ooluu isaanii miseensi paarlamaa Aleeksaandar Kihinshityeen himeera.	https://www.bbc.com/afaanoromoo/oduu-57918206
health	Dhalli namaa waggoota 12,300 dura tamboo fayyadamaa ture - qorannoo	Biqiltuun tamboo gubataa Utah’tti argame namoonni Ameerikaa ganamaa waggaa 12,300 dura biqiltuu kana fayyadamuu hin oolle kan jedhu agarsiise. Argannoon kuni isa kana dura dhalli namaa yeroon inni tamboo xuuxuu jalqabe jedhamurraa waggaa 9000’n achi fageesseera. Qorattoonni sanyii namaa adamoo fi funaansaan naannoo Gammoojjii Great Salt Lake jiraachaa turan biqiltuu kana hin xuuxiin hin oolle jechuun amanu. Hanga ammaa tamboon waggaa 3,300 faayidaarra ooluu kan agarsiisu ujummoo tamboon ittiin xuuxamu kan Alabaamaa keessatti argame qofa dha. Arkiyoolojistoonni sanyii tamboo baayyee xiqqoo kaampii yeroo durii gammoojjii naannoo Utah yeroo ammaa keessatti argatan. Haftee kanas iddoo ibiddi boba’utti kan argatan yoo tahu lafee fi meeshaalee aadaa dhakaa irraa hojjetamanis argataniiru. Kunneenis lafee daakiyyee, meeshaalee dhakaarraa hojjetaman fa’idha. Bu’aan qorannoo isaanii adamsitoonnii fi funaantoonni Ameerikaa ganamaa tamboo xuuxaa nyaata hojjetu ykn meeshaalee tolchaa hin oolle jedha. Biqiltuun tamboo uummattoota Ameerikaa ganamaan kan faayidaarra oole yoo tahu, waanta sammuu namaa si’eessuufi araada uumu nikotiin jedhamu qaba. Tamboon erga Awurooppaanooti jaarraa 15ffaa keessaa Ameerikaa gahaniin booda bal’inaan biqiluufi faca’uu jalqabe. ‘’Sanyii biqiltuu tamboo kana argachuun waan guddaa ture. Baayyee xiqqoo fi waggaa dheeraa turuu kan hin dandeenye ture,’’ jedhan Duke - saayintsitiin garee qorannoo Far Western Anthropological Research. ’’Kunis namoonni tamboo xuuxuun araadni akka nama qabu yeroo qonna jalqaban otoo hin taane, isa duradha kan isaan baran,‘’ kan jedhu agarsiisaa jedhan. Naannoon Great Salt Lake Desert jedhamu kan dura haroo ture amma gammoojjii dha. Tahus waggooti 12,300 dura lafa ciisaa margi irratti biqilu ture. ‘’Waa’ee aadaa bara funaansaafi adamoo waan beeknu xiqqoo dha,’’ garuummoo jedhu Duke, ’’waan nuuressa sammuu koo fagoo deemsisu garuu foddaa hawaasaa gochaa xixiqqoo akkasii irraa argannu dha,’’ jedhan.	https://www.bbc.com/afaanoromoo/oduu-58890348
politics	Maartin Luuter Kiing eenyu, ammoo maaliif hanga ammaa maqaan isaa ka'a?	"Dhaadannoon Maartiin Luutar Kiing, haasaan inni ''abjuun qaba'' jechuun Ameerikaa keessatti namni sanyii kamiituu haala wal qixa ta'een akka ilaalamuuf waamichi inni taasisee, dubbii jabduu hanga ammaatti nama jajjabeessu, dhiibbaa uumeefi kan jaarraa kana keessatti illeen onnechiisu tahee itti fufeera. Yaadniwwan inni kaasee kunneen garuu har'allee kan adeemsa hojiirrarra jiraniidha. Dhorkaawwan filannoo haaraa, gurraachotaa fi harka qalleeyyii addatti miidhuun, mallattoowwan ammalleen dubbiin Maartiin Luutar akka guutummaatti hojiirra hin oolle agarsiisaniidha jechuun gabaasaan BBC World Service Paabloo Uchoo hime. Hagayya 28 bara 1963, namoonni 250,000 tahan dubbii nama tokkoo dhagahuuf jecha bakka yaadannoo Abirahaam Liinkan [Lincoln Memorial] jedhamu Waashingitan DC'tti walitti qabaman. Maqaan isaa Dr Maartiin Luutar Kiing Jr jedhama. eDubbiin inni dubbate har'allee adunyaa guutuu irratti fudhatama qaba. Dr Kiingi ilma luba Kibba US, kutaa Joorjiyaa keessatti dhalate abjuu jireenya ijoollee isaa isa kan inni jiraate irraa adda gochuu danda'u qabu turan. Qoollifannaan sanyummaa ykn qoqqooddaan uummata gurraachaa fi uummata adii gidduu ture ammayyuu Kibba Ameerikaa keessatti hojiirra oolaa jira. Uummata Gurraachaafi ummanni adiin adda bahuun bakka adda addaa keessa jiraatu. Mana nyaataa adda addaa fayyadamu. Konkolaataa uummataa adda addaa fayyadamu, akkasuma madda bishaanii tokko irraa hin dhugan ture. Yeroo kana keessa seerri ture jireenya uummata gurraacha kallaattii hedduudhaan miidheera. Hojii hojjataniif kaffaltii xiqqaatu kaffalamaaf ture. Jireenya gadi bu'aa jiraataa turan. Akkasumas barnoota qulqullina hin qabne argatu ture. Addumatti seerri cunqursaa ture akka uummanni gurraachi bakka buutota isaanii filatanii seericha hin jijjiirree gochaa ture. Garuu abjuu Dr Martiin Kiingi durii sana yoo yaadattu si'a lama yaaduu dandeessa. Akkaataa maatii isaatti, ji'oota darban muraasa gaafa ilaaltu ammayyuu abjuun Dr Kiingi akka galma hin geenye yaaddatta. Kutaalee hundaa qoqqooddaan sanyummaa keessatti mul'ata hunda keessatti bakka buutonni mana maree Rippaabilikaanotaa seera warreen lakkoofsaan xiqqaa miidhu, addatti uummata gurraacha filannoo irratti hirmaachuu danda'u addatti miidhu hojiirra oolchan jedhan aktivistootni. Kun seera waraqaa eenyummaa kennuu akkaan daangeffamee hojjiirra oolchuu fi gaafa filannoo ammoo uummata sagalee isaa kennuuf hiriira irra oolu nyaataa fi bishaan dhowachuufaa qaba. Joo Baayiden fi Doonaald Tiraamp Erga Joo Baayiden aangoo qabatanii as seeronni akkasii kunneen isteetota Ameerikaa 19 keessatti ragga'aniiru. Kunis Teksaas, Filooriidaa fi Arizoonaa dabalateeti. Isa dura kan ture Doonaald Tiraamp, Baayidan sagalee hatuun filannicha mo'ate jedhe. Haa tahu malee ragaa kan tahu homaa hin dhiyeesine ture. Amajji 17 bara 2022 yeroo Ameerikaan Guyyaa Maartiin Luutar Kiingi yaadachuun ooltu ilmi fi intalli isaa akkasumaan guyyicha yaadachuun dabarsuu osoo hin taane, faana isaa hordofuun mirgi gurraachotaa akka eegamuuf tarkaanfiin fudhatamu qabaata jedhan. ""Guyyaa Kiingi yaadannee dabarsina, hundi keessanuu akka guyyicha yaadachuun ayyaneffatan isin jajjabeesina,'' jette Berniis Kiingi, amma hojii gaggeesituu ol aantuu Gidduu Gala Jijjiirama Hawwaasaa jeequmsaan bilisaa Maartin Luuter Kiingi kan taate. ''Haa tahu malee yoo mirgi filachuu keenyaa ammas rarra'ee kan hafu tahe, ....hundi keenyayyuu, yaadannoo garaagaraa qabnuu fi miidiyaalee fayyadamuun guyyicha waan Kiingi gochuu jaalatuun ayyaaneffachuun dabarsina,'' jette. ''Abbaankoo biyyi kun akka waadaa dimokiraasii ishee galmaan geessuuf dubbachuun ni hojjeta ture. Guyyaa Kiingi itti yaadatamu sana hojiirra hafuun qofa oso hin taane seera mirga filachuu dabarsuun ayyaaneffachuu qabu,'' jette. Wal dhabdichi ''yeroo murteessaa'' dimoraasii Ameerikaa ture jedhan hogganaan falmaa mirga siivili beekamaan Reverendi Al Shaarpitan. Kibxata [Amajji 11] mana jireenyaa duraanii Maartiin Luutar Atilaantaa jiruu kan dubbatan Baayidan mirgi filachuu ''waraana lubbuu Ameerikaaf tahu'' jedhan. ''Maartiin Luutar Kiing cinamoo, ykn Joorji Waalash cinaa dhaabbacuu barbaaddu?'' jechuun Baayidan gaafatan nama gurraachaa duraan Alabamaa bulchaa ture kaasuudhaan. Qabsoon qoolliffannaa sanyii xumura itti gochuuf gaggeeffame murteessaan bara 1955, yeroo Roozaa paarki Alaabaamaa keessatti taa'umsa konkolaataa uummataa irra irraa ka'uun nama adiif akka kennitu gaafatamtee diduun adabamte gaggeeffame. Katucha Beentoo, Yuunvarsiitii Edinburgh keessatti barsiistuu Santummaa fi Farra Koloneeffannaa kan taate: ''Ummanni gurraachi garbummaa, ajjeechaa seeraan alaa fannifamuun raawwatuu fi jeequmsa hundaa mormii malee tole jedhanii yeroon itti fudhatan hin jiru,'' jette. Kanaafuu ''barri qoollifannaa sun adda hin turre,'' jechuun BBCtti himte. Uggura Konkolaataa uummataa Montgomery Roozaa Paarki erga hidhamtee uummatni gurraachi naannichaa tajaajila konkolaataa uummataa waggaa sana guutuuf fayyadamuu dhaaban. Dr Kiingi uummata gurraacha sanatti makamuun dhorka tajaajila konkolaataa uummataa sana yoo deeggaru, isatti fayyadamuun duula qoolliffannaa sanyii akka dhaabbatu gaggeessaa ture. ''Sosochiin mirga siivilii bara 1950 fi 1960 keessaa duula wal qixxummaan haqaa akka dhufu godhamaa turedha,'' jedhan Pirofeser Beentoon. Duulli gaggeeffamaa ture ajandaa hedduu kan qabu yoo tahu, barnoota babal'isuu, dhiyeessii nyaataa akka argatan gochuu, pirojektii adda addaa ijaaruu fi hawwasichi akka bilisoomuuf fi walaba tahee jiraatuuf ijaaruu ture. Dubbiin Dr King uummanni akka qoollifannaa sanyii kana irratti qabsaa'u godhus deebiin uummata adii garuu sanuma ture. Maatii isaa ni ajjeefamtu jedhamuun doorsifamaa turan. Manni isaaniis boombidhaan haleelameera. Inni garuu humna dubbii isaa itti amanuu fi hawwaasa kakaasuu sanaan qabsoo isaa itti fufe. Luutar qabsoo karaa nagaa gaggeefamutti nama amanu yoo tahu deebii jibbinsaa kennuu hin jaalatu ture. Pirofesar Beentoon tooftaan qabsoo Kiingi karaa nagaa gaggeffamu sun ''akka hin taanetti hubatamuun callisanii fudhachuutti fakkeefameera,'' jette. Garuu sana irraa fagoo tahuu himuun Kiingi ''hubannaa qabsoo karaa nagaa uummata Ameerikaaf hawwu tahuu himte. Farra sanyummaa, wal qixxummaa fi hawwaasa walaba tahe ijaaruu barbaada,'' jette. Hiriirri Carraa Hojii fi Bilisummaaf jedhamuun bara 1963 Waashingitanitti bahame yeroo murteessaa qabsoo mirga siiviliif gaggeeffame ture. Haala qilleensaa ho'aa Waashingitan keessatti uummatni walitti qabame sun dubbi qabsoo karaa nagaa Dr Luutar sana hordofaa turan. Siidaan pirezidaantii Ameerikaa Abirahaam Liinkan garbootni US hundi bilisa jechuun bara 1963 fi 1964 labse duubaan dubbataa turuun sosochiin siivilii farra qoollifnnaa sanyummaa fi Dr King injifannoo argatan. CLabsiin Mirga Siivilii  ifatti qoolliffannaa uummata keessaa fi qacarrii hojii irratti mul'atu akka dhaabbatu ajaje. Haa tahu malee qabsichi sana garas ture. Warri farra wal qixxummaa tahan tooftaa biraa ittiin imaammata sanyummaa lellisu baasan hordofaa turan. Seerri gara Kibba biyyattii ture uummatni gurraachi galmaa'uun akka filannoo irratti hin hirmaanneef rakkoo guddaa itti tahee ture. Bara 1965, Dr Kiingi magaalaa Seelmaa, Alabamaa hanga magaalaa guddattii naannichaa Montgomeriitti hiriira guddaa gaggeessuun seericha mormaa ture. Hiriirtonni daandii kiilo meetira 87 dheeratu yoo jalqaban qondaalota naannoo irraas mormii cimaan isaan mudateera. Garuu Kiingi mormii karaa nagaa gaggeesumatti cichee itti fufe. Kiingi qabamuun yeroo 29 oliif hidhameera. Ebla 4,19\68 balbala hoteela isaa Arizoonaa jiruu irra osoo dhaabatuu nama adii tokkoon rasaasaan haleelamee du'e. Seenaa Ameerikaa keessatti ajjeefamuun isaa homaa hojii isaa gadi hin qabne. Qabsoo inni wal qixxummaaf gaggeesse hanga har'aatti itti fufee jira. Sosochiileen mirga siiviliif falman hedduun faana qabsoo Kiingi duukaa bu'aniiru. ''Hojiin isaa hin duune farra sanyummaa irratti gaggeesse qabsoo har'a haqa hawwaasaaf tasifamu keessatti hidda gadi fageeffateera,'' jette pirofeser Beentoo. Kaffaltii jireenyaa madaalawaa, Mana jireenyaa, eegumsa fayyaa fi barnootni qabxiilee ijoo akka uummatni gurraacha argatuuf qabsaa'aa turedha. Dubbiin Maartin Luuter taassaa ture bara kanas dubbii nama jajjabeessu tahuun beekamu. Kutannoo inni ofii isaa balaarra of buusee wal qixxummaaf dubbaachaa turuun isaa bu'uura dimokiraasii Ameerikaa fi mirga yaada ofii bilisaan ibsachuuti jedhu hayyootni seenaa. Sochiin Lubuun Gurraachotaa Gatii Qaba 'Black Lives Matter' jedhu dhiyeenya gaggeeffamaa ture sanyummaa naannoo dhaabbilee fi miidhaa poolisiin dhaqqabu qajeelchuuf ooleera. Wagga waggaan dandeettiin dubbii Maartiin Luutar Kiingii fi aboo ''abjuun'' isaa qabu yaadatamuun guutummaa US keessatti gaafa Wiixataa guyyaa dhalootaa isaa Amajji 15,1929tti kan dhiyaatu irra kabajamee oola. Guyyumti kabajaa isaa kunillee dubbichi hamma kan wal falmisiisaa akka turee fi jiru tahuu hima. Guyyichi erga Kiingi du'ee kan gaafatame tahus, Kongirensii Ameerikaaf hojiirra oolchuuf waggoota itti fudhateera. Guyyaan Maartiin Luuter Kiingi jalqaba kan kabajame bara 1986 yoo tahu, garuu hanga Kibba Ameerikaattis fudhatamuun hojiirra ooluuf waggoota baay'ee fudhateera."	https://www.bbc.com/afaanoromoo/oduu-59954206
health	Ameerikaatti talaalliin Covid19 lammaffaan hayyama argachuutti dhiyaate	Talaalliin Covid19 dhaabbata Moderna jedhamuun hojjetame miidhaa kan hin qaqqabsiifne fi %94 milkaa’aa ta’uusaa to’attoonni dawaa Ameerikaa himan. Talaalliin kun bulchiinsa dawaa fi soorataa Ameerikaa (FDA) yoo faayidaarra akka oolu hayyama argaate, talaallii koronaavaayirasii biyyattiin hayyamte lammataa ta'a. Ameerikaatti talaalliin Pfizer-BioNTech lilmoon waraannachuun erga jalqabamee guyyaa lama guutera. Ragaan yuunivarsiitii Joon Hopkiins baase akka agarsiisutti, Ameerikaatti lakkoofsi namoota koronaavaayirasiin du’aanii 300,000 wayita caaletti oduun kun dhaga’ame. Barreeffamni fuula 54 qabu dhimma kanarratti bahe akka agarsiisutti, talaallin kun ‘’miidhaa qaqqabsiisu mala jedhamee adda baafame hin qabu.’’ Xumura torban kanaatti gartuu ogeeyyii fi hogganaa bulchiinsa dawaa fi soorataa Ameerikaan yoo mirkaneeffame talaallicha geejjibuun sa’aatii 24 keessatti eegalama. Talaallichi namoota 30,000 irratti wayita yaalametti %94.1 milka’aa ta’usaa bulchiinsa dawaa fi soorataa irra qaqqabeera jedha dokimantiin gadhiifame. Miidhaan dabalataa talaallichi hordofsiisuu danda’u kanneen akka mataa bowwoo, dhukkubbii maashaa fi ho’uu qaamaa ta'u ibsameera. Torban darbe bulchiinsi dawaa fi soorataa eeyyama kennurratti Pfizer ragaa kanaan wal fakkaatu dhiyeessee ture. Kampaniin Moderna bara 2010 kan hundaa’e yoo ta’u, amma yoonaatti oomisha jaarmiyaa to’annoo dawaa fi soorataan eeyyama argate hin qabu. Talaallin Modernaa wayita geejjibamu -20C keessa tursiisu kan barbaachisudha. Kunis, diilalla kottoleessituu baratame qabuun walfakkaata. Talaalliin Pfizer garuu geejjibuuf diilalla -75C keessa tursiisuun kan barbaachisuu fi geeejjibsisuuf caalaatti ulfaata jedhameera.	https://www.bbc.com/afaanoromoo/oduu-55324477
politics	Burkinaa Faasoo: Waraanni biyyattii fonqolcha gaggeessuun aangoo qabachuu hime	Burkinaa Faasootti humni waraanaa fonqolcha gaggeessuun aangoo qabachuu ibse. Humni waraanaa biyyattii aangoo qabachuu isaa televizhinii mootummaa irratti kan labse ammoo qondaala waraanaati. Qondaalli kun ibsa isaanii kana keessatti mootummaafi paarlaamaan biyyattii akka bittinnaa'es himaniiru. Pirezidant Rooch Kaaboreen eessa akka jiran hin beekamu. Qondaalli waraanaa kun garuu namoonni to'ataman martinuu bakka wabii nageenyaa qabu jiru jedhan. Fonqolchi kun kan gaggeeffame loltoonni buufata waraanaa erga qabatanii guyyaa tokkoon boodadha. Yeroo buufata waraanaa sana qabatanitti dhukaasni magaalaa guddoo biyyattii keessatti dhaga'amaa tureera. Ganama kana paartiin biyya bulchaa jiru Warraaqasa Ummataa Fuul-duratti Tarkaanfachuuf (PMP) jedhamu akka jedhetti, Mr. Kaaboree fi ministiroonni mootummaa yaalii ajjeechaa irraa oolaniiru. Dilbatarra ammoo, loltoonni diddaa agarsiisan hogganaan waraanaa akka hojiirraa kaafamu, akkasumas garee milishoota Islaamistootaa loluudhaaf qabeenyi dabalataa akka kennamuuf gaafatanii turan.	https://www.bbc.com/afaanoromoo/oduu-60112440
sports	Fayyaan Kiristiyaan Eriksen Waancaa Awurooppaarratti dirree keessatti kufee of wallaalee maalirra jira?	Erga dirree keessatti kufee of walaalee hospitaala galee taphataan duraanii Kilaba Tootinhaam Kiristaan Eriksen fayyaan isaa  ''haala amma jiruun gaariidha'' jedhame. Taphaataan kun erga hospitaala galee yeroo jalqabaaf siree hospitaalatti irra ciisurraa suuraa isaa maxxanseera. Eriksen dirree keessatti of wallaalee kufuun wal'aansi ariifachiisaan erga godhameef booda hospitaalatti qorannoo gaggeeffameefiif rakkoon isa mudate dhibee onnee tahuu hakiimni himeera. Taphataan umuriin isaa ganna 29, Eriksen Sanbata darbe tapha waancaa Awurooppaa biyyi isaa Denmaarkiifi Finlaandi taphatan irratti osoo taphataa jiruu ture tasa kan kufe. Eriksen deeggartoota adunyaarraa  isa deeggaraa turan hundaa galateeffateera. '' Amma, tapha itti aanu irratti taphattoota garee biyyaalessaa Denmaarki nan dubbisa'' jedhee ''Denmaarki hundaaf taphadhaa'' jechuun barreesse. '' Haala amma jiru keessatti akka gaariittan jira. Ammas hospitaalatti qorannoo dabalataa biraa gaggeessa. Garuu miira gaarii natti dhagahama.'' Tapha Kooppenhaagenitti gaggeeffame irratti osoo boqonnaan hin gahiin yeroo of wallaalee kufu, dirree keessatti akka dammaquuf hakiimonni deeggarsa gochaaf turan. Hakiimni garee Denmaarki, Moorten Boo'iz,'' Hammam isa dhabuuf dhiyaannee ture? Hin beeku, garuu ariitiin akka harganuu dandahu gochuun isa deebisanneerra. Qorannoon hanga ammaatti taasifame gaarii fakkaata. Maaliif akka tahe ibsa kenninu hin qabnu.'' Yeroo Eriksen hospitaalatti dammaquu isaa baramu ture taphattootni dorgommicha itti fufuun taphachuuf kan murteessan. Erga taphataan duraani Tootenahaam kun kufee gara sa'a lamaa adda citee tureen booda ture taphichi kan itti fufuun taphatamuu jalqabe. Finlaandi taphicha 1 fi0'n mo'atte. Taphataan denmaarkiif Baarseloonaa Maartiin Biraayitwaayit taphicha taphachuuf murteessuun '' waan hamaa isa dhumaati'' jedhe. Leenjisaan Denmaarki Hulmaandi,'' Kiristiyaan haala gaarii irra jira. Shakkii guddaa baay'eenbooda kun taphattootaaf oduu gaariidha. Akka qarqara mo'amuuu irra turre shakkii hin qabu,'' jedhe. Denmaarki tapha lammaffaa isaanii Kamisa dhufu achuma Kooppenhaagenitti Beeljiyeem waliin taphatu.	https://www.bbc.com/afaanoromoo/oduu-57486333
sports	Itoophiyaan Waancaa Addunyaa bara 2022'f darbuu dandeessii?	"Gareen Kubbaa miilaa biyyaalessaa Itoophiyaa Waancaa Addunyaa bara 2022 Qaataaritti gaggeeffamuuf jiruuf biyyoota waliin taphattu barteetti. Haaluma kanaan Garee 7ffaa keessatti Gaanaa, Afrikaa Kibbaafi Zimbaabuwee waliin ramadamteetti. Garee biyyoota waliin taphatanii kana ramaduun kan gaggeeffame magaalaa guddoo Masirii Kaayirootti kan gaggeeffame yoo ta'u biyyoonni garee isaanii keessaa mo'atan ammoo carraa baasuudhaan deebiyanii walii isaanii wajjin akka taphatan taasifamu. Biyyoonni taphoota dhaqaa galaa mo'atanii darban 5 Waancaa Addunyaa Qaataar bara 2022 irratti Afrikaa bakka bu'anii taphatu jechuudha. Gareen kubbaa miilaa Itoophiyaa maqaa Waaliyaa jedhamaniin beekaman Fulbaana darbe Istaadiyeemii Baahir Daaritti garee biyyaalessaa Lesoottoo waliin taphachuun goolii osoo hin lakkoofsisiin walqixa ta'uun xumuree ture. Tapha deebii Lesoottootti taphateen ammoo tokko walqixa ta'uun xumuran. Seera dirree ofiitiin ala goolii  lakkoofsisuu jedhuun Itoophiyaan gara marsaa itti aanutti darbuudhaan ramaddii garee itti aanu keessa galuu ishee mirkaneffatte. Leenjisaan garee biyyaalessaa Itoophiyaa Obbo Abirhaam Mabiraatuu, sadarkaa gareen biyyaalessaa keenya irra jiruufi garee nu waliin dorgomuuf jiru yeroon ilaalu biyyoonni xiqqoo akka kanaa ciccimoo hin taane osoo nu waliin ramadamaniiru ta'ee jedheen yaade jedha. ''Biyyoonni kanaan dura yeroo hedduu Waancaa Addunyaatiif darbuun seenaa gaarii qaban osoo nu waliin hin ramadamne ta'e jettee yaada. Haata'u malee, ramaddii kun osoo namni harkaan bira hin ga'iin carraadhaan waan ba'uuf kan dhufe fudhachuun of qopheessuu qofaadha,"" jedha. Biyyoota kubbaa miilaan Afrikaa keessaa Waancaa Addunyaa keessatti hirmaachuun muuxannoo qaban waliin Itoophiyaan ni ramadamti jedhanii akka yaadanii hin turre kan himu leenjisaan kun, waan gaaris ta'e waan gadheef qophaa'anii akka ture dubbata. ""Waancaa Addunyaa irratti irra deddeebin kan hirmaatte Gaanaafi Waancaa Addunyaa qopheessuunillee muuxannoo kan qabdu Afrikaa Kibbaa waliin ramadamuun keenya tapha jiru xiqqoo kan qormaata qabaatu taasisuu mala. Sanas ta'u garuu hanga dorgommii sana keessa seenneetti bu'aa gaarii galmeessisuun garee keenya keessaa tokkoffaa ta'uun darbuuf qophii gareen kun barbaadu taasisuun nurra jira jedheen amana."" ""Erga ramaddiin kun ifa ta'een booda miidiyaaleen gara garaa akka carraa hin qabneefi garee ciccimoo keessa akka galle gabaasaa turan. Ani garuu akkasitti hin yaadu. Garee kamiyyu sodaachuu hin qabnu. Sodaannaan itti seenuu dhiisuu wayya. Kana waan ta'eef hamilee guutuudhaan dorgommichatti seenuu qabna."" Leenjisaan kun itti dabaluun, ""Calallii Waancaa Afirkaa irratti Kootidivaariin isteediyoomii Baahir Daaritti mo'achuun keenya garee cimaa ta'e akkasii dura dhaabbachuu akka dandenyu agarsiiftuudha. Kana akka hamileetti gargaaramuudhaan miira ni danda'amaatiin itti seenuun nurra jira,"" jedhaniiru. ""Dabalataan ammoo biyyoota kunneen mo'achuun gara marsaa itti aanutti darbuudhaaf qophii foyyaa'aa taasisuun nurra jiraata. Kanaaf ammoo qaamoleen dhimmi ilaallatu martinuu birmachuu barbaachisa. Qophiifi wanta ittiin humna keenya of ilaallu taasisuun nurra jiraata."" Garee biyaalessaa Itoophiyaa waliin waggoota kudhaniif kan taphate Adaanee Girmaa, ""ramaddicha yeroo ilaalan cimaa fakkaata. Sadarkaan dandeetti kubbaa miillaa keenya kan akka Gaanaafi Afrikaa Kibbaa waliin wal hin gitu."" Ta'us garuu kibbaan miillaa haala guyya taphaa irratti waan hundaa'udha jedha Adaaneen. ""Golii jalqabaa galchuun nutti cimuu dada'a. Yoo rakkoo kana furreefi waliin hojechuu dandeenyee garuu hedduu cimaa hin ta'u jedheen amana. Yeroo yerootti gareen geggedaramaa jira kan jedhu Adaaneen,""Leenjisaa Abrahamiin nan jaalladha nan kabaja Gorsi ani isaaf kennu yoo jiraate gartuun kun sirriitti akka wal simuuf taphatoottaaf yeroo akka kennudha."""	https://www.bbc.com/afaanoromoo/oduu-51217595
politics	Filannoo Ameerikaa: 'Tiraamp Covid-19 irraa yoo hin fayyine falmiin hin gaggeeffamu' -Joy	"Kaadhimamaan pirezidaantii Dimokiraatotaa Joy Baayiden yoo Tiraamp Covid-19 irraa hin fayyine falmiin marsaa 2ffaa hin gaggeeffamu jedhan. Falmiin marsaa 2ffaa Tiraampiifi Baayiden taasisan Onkoloolessa 15 gaggeeffama. Akkan yaadutti yoo ammayyuu koroonaavaayirasii qaba tahe falmii hin gaggeessinu,'' jedhe Baayiden. ''Qajeelfamoota cimsinee hordofuu qabna jedheen yaada. Namootni baay'een faalamaniiru waan taheef rakkoo hamaadha.'' Falmiin kun Miyaamiitti gaafa Onkoloolessa 15tti ture kan karoorfameeru. Tiraamp Onkoloolessa 1 vaayirasichaan qabamuu kan himan yoo tahu, yoom akka qabamaniifi yoom irraa eegalee dhukkubuu akka eegale hin beekamu. Akkaataa qajeelfama fayyaa UStti Tiraamp erga mallattoon irratti argamee adda of baasuun guyyoota kudhaniif turuu qaba. Gorsituunn duula filannoo Tiraamp BBCtti akka himtetti, pirezidaantichi falmii karaa foddaa televizhinaa tamsa'u itti aanu irratti hirmaachuu akka danda'an, ''abdiin qaba'' jedhan. Jeenaa Eelis BBCtti akka himteitti, ''Tiraamp hojii gaarii irratti argamu'' garuu murtoon xumuraa hakiimota Waayit Haawus waliin mari'atamuun kan murtaa'u taha."" Eelis dhimma vaayirasii kana cimsanii qabachuun irratti hojjechaa jiru garuu soda vaayirasii keessa jiraachuu hin qabnu jette. Itti dabaluun Joy Baayiden falmii jalqabaa waca fi jeequmsaan guutame irratti ,''haala gaariin hin hojjenne'' jedhan. ''Ifaadha isa kanarratti Baayiden karaa keessaa bahu barbaada,'' jette. Falmii Tiraampiifi Baayiden kanaan dura gaggeessan miidiyaalee adunyaa hedduun qeeqameera. Tiraamp dubbii Joy Baayiden gidduu yoo xiqqaate si'a 73 galuun dubbateera. Miidiyaaleen falmii arrabaafi qoccolloon guutame jechuun ibsaa turan. Miidiyaaleen UK ammoo falmii kanaan kan mo'ame uummata Ameerikaati malee namootni lameen waan qaban dhiyeessaniiru jedhanii ture. Tiraamp weerara koroonaavaayirasii to'achuu dadhabuun qeeqamaa turan ofiin lammiilee Ameerikaa Miliyoona torbaa ol vaayirasichaan qaban keessa galaniiru. Pirezidaantichi guyyoota lama hospitaalatti yaalamaa turuun gara Waayit Haawustti deebi'aniiru."	https://www.bbc.com/afaanoromoo/54445064
entertainment	Masaraa Abbaa Jifaar waggaa 140 booda haaromfamaa jiru suuraan	Masaraan mootii Abbaa Jifaar waggoota 140 ol lakkoofsise kutaaleensaa heddu miidhamanii sodaan jiguu itti aggaamamee uummata biraayis komii guddaa kaasaa ture. Hojiin haaromsa masarichaa al shan eegalamee addaan citee ture. Hir'ina suuphaa irraa kan ka'e utubaaleen mukaa manichaa tortoran daawwattoota irratti balaa akka hin qaqqabsiisnef sodaatamaa ture. Yeroo ammaa masaraan kun daawwatootaaf cufaa ta'ee haaromsamaa jira. Haaromsi masaraa mootii Abbaa Jifaar ji'oota jaha kan lakkoofsise yemmuu ta'u hojiin haaromsaa kun dhibbeentaa 30 irra gaheera. To'attoota hojii haaromsaa masaraa mootii Abbaa Jifaar keessaa tokko kan ta'an Obbo Kibruu Tasfaayee sadarkaa haaromsi masarichaa irratti argamu nu daawwachiisaniiru. Hojii haaromsa masaraa mootii Abbaa Jifaar irratti lammiileen biyyoota garaagaraa gama ijaarsaan akkasumas dhaabbileen barnootaa olaanoo kan akka Yunivarsiitii Jimmaa fi Finfinnee gama qorannoon qooda fudhataniiru. Masaraan kun gosoota mukkeen akka omii, waddeessa, qararoo, birbirsa fi gaattiraa biyya keessaatin haala duraan turen haaromfamaa jira. Kutaaleen masarichaa heddun miidhamanii kan turan yemmuu ta'u haaromsa taasifamaa jirun keenyaa dabalatee qaamoleen masarichaa baay'een akka haaraatti ijaarramaa jiru. Masaraan mootii Abbaa Jifaar iddoowwan ijoo shanitti kan qoodamu yemmuu ta'u isaanis mana jireenyaa akaakayyuu isaanii (Sulxaan Abbaa Joobir), kutaa jireenyaa ijoollee mootichaa, kutaa bulmaata mootii Abbaa Jifaar, kutaa masaraa guddicha fi masjiida maatii jedhamuun beekkamu. Yeroo ammaattis hojiin haaromsa kutaa ijoollee mootii Abbaa Jifaar (kutaalee 14) hojiin isaanii dhibbeentaa 85 ta'u xummurameera. Haaromsi masaraa mootii Abbaa Jifaar bara 1985 qorannoo osoo hin bu'ureeffatin muka baargamoon ijaarrame hojii haaromsaa amma hojjetamaa jiru duubatti harkisuunsaa himama. Ji'oota lama booda uummatni sadarkaa fi haala hojii haaromsa masarichaa akka ilaaluuf daawwannaaf banaa ni taasifama jedhameera. Iddoon Masaraa mootii Abbaa Jifaar ilbiisootni akka rirmaa fi boombii kan jiran ta'uu isaatin ilbiisootni kun mukkeen masarichaa nyaachun akka hin miinef gamanumaa irratti xiyyeeffatamuu akka qabu Obbo Kibruun dhaamaniiru.	https://www.bbc.com/afaanoromoo/oduu-51671183
sports	Mesii fi Mbappe keessaa eenyutu mirgaan gala jettu?	"Waancaan Addunyaa 2022 Qaataar keessummeessaa turte kan ji'a tokkoo oliif qalbii addunyaa haalaan hawwachaa ture har'a xumurama. Galgala kana sa'aatii 12:00 ta'uu daqiiqaan 10 yeroo hafutti biyyi Laatiin Ameerikaa, Arjentiinaa fi biyyi Awurooppaa, Faransaay waliif ba'uuf jiru. Arjentiinaan Liyooneel Mesii, Faransaay ammoo Kiliyaan Mbappe qabataniiru. Taphattoonni kunneen lamaan kilaba Faransaay guddicha Paris St. Germain keessatti waliin taphachaa jiru. Har'a garuu biyya isaaniitiif hiriiranii Waancaa Addunyaa 2022 harka galfachuun seenaa hojjechuuf wal falmuuf jiru. Mesiin yoo mo'atee Arjentiinaan erga bara 1986 yeroo jalqabaatiif Arjentiinaa akka waancaa argattu taasisa. Mbappe yoo mo'ate ammoo biyya isaa Faransaay walitti aansuun Waancaa Addunyaa mo'achuun seenaa haaraa akka galmeessitu gargaara. Dorgommiin Waancaa Addunyaa 2022 kun haala kanaan dura hin baramneen hawwataa akka ture namoonni hedduun ni dubbatu. ""Dorgommii Waancaa Addunyaa kana fakkaatu arginee hin beeknu. Hedduu wantonni hin eegamiin mul'ataniiru. Taphoonni garee biyyoota gara garaa gidduutti taasifaman kan qalbii nama rarraasan turan,"" jechaa jiru. ""Qaataar Waancaa Addunyaa 2022 qopheessiti"" jedhamee yeroo labsametti lammileen biyyattii dabalatee waan hin eegne ta'uu isaatiin ajaa'ibsiifannaafi naasuun uumamee ture. Namoonni hedduun dorgommiin Waancaa Addunyaa gara 'Barahaa' Dohaa geeffamuun isaa srrii miti jechuun gungumuurra darbanii, Qaataar kabaja mirgoota namoomaatiif giroo hin qabdu jechuun himatan. Kana malees, sababa qilleensa ho'aa biyyattiirraa kan ka'e yeroo dorgommii Waancaa Addunyaa kan duraan barame Waxabajjiifi Adoolessa irraa gara Sadaasaafi Muddeetti akka gaggeeffamu taasifamuun isaa sirrii miti jechuun mormii dhageessisaa turaniiru. Qaataar oduu diinaaf gurra hin kennine. Waancaa Addunyaa akkaan miidhagaa ta'e kana qopheessuudhaaf waggaaota kurnan darban ko'oommachaa turteetti. Guyyaan isaas gahee uummanni addunyaa gara Dohaatti dacha'an. Addunyaa irratti ammoo iji miliyoonoyaa TV irratti hafe. Waancaan Addunyaa Qaataar kun mudannoowwan hedduu namoota hedduu ajaa'ibsiise kan irratti mul'ates ta'e. Mudannoo ture keessaa tokko ammoo biyyi amma xumura Waancaaf dhiyaatte Arjentinaa irratti waan ta'e ture. Arjentiinaan amma waancaa harka galfachuuf daqiiqaa 90 qofa eegaa jirtu kun Sa'ud Arabiyaatiin mo'amte. Sa'ud Arabiyaan Arjentiinaa warra Mesii mo'achuun addunyaa osoo ajaa'ibaa jiruu Jaappaan ammoo korommii kubbaa miilaa Awurooppaa kan ta'an Jarman lafaan dhoote. Kunis ajaa'ib jedhame. Yoom kana qofa ree. Kooriyaan Kibbaa ammoo tulluu Awurooppaa biraa jigsite. Ispeeniin yeroo mo'attu eenyu danda'ee amanaree? Taateewwan hin eegamiin kunneen ammoo qeeqa osoo walirraa hin citiin Qaataar irratti dhiyaatullee dagachiiseera. Ijaafi qalbiin addunyaa gara garee biyyootaafi taphattootaa, akkasumas gara kubbattiitti deebiye. Wanti biraan ajaa'iba jedhame cimina biyyi Afrikaa Morookoon agarsiifte ture. Morookoon Waancaa Addunyaa irratti biyya Afrikaafi Arabaa yeroo jalqabaatiif xumura walakkaa qaqqabuu dandeesse ta'uun seenaa haaraa galmeessiteetti. Torban darbe Faransaay kan amma xumura Waancaaf dabarteen adabamtee, kaleessa ammoo Kirooshiyaa waliin sadarkaaf taphattee mo'amuun afraffaan xumurtus, seenaa namuu hin eegiin ol kaawwatteetti Morookoon. Morookoon Waancaa Addunyaa bara 2022 Qaataar kana irratti xumura waancaa osoo hin ga'iin haftus sadarkaa haaraa galmeessiteen garee biyyattiin boonaa jirti. Gareen biyyaaleessa Morookoo Afrikaa fi biyyoota Arabaa keessaa yeroo jalqabaatiif dorgommii walakkaa xumuraa qaqqabuun seenaa hojjachuu isaaniitiif  Morookoo Mohaammad 6ffaan garee biyya isaan toora tiwitaraa gubbatti galateeffatan. Hooggantoonni biyyoota biroollee otoo hin hafiin ga'umsa gareen Morookoo argarsiisan dinqisiifatan.Pirezedantiin Faraansaay Imaanu’eel Maakiroon gareen kubbaa miilaa Morookoo dorgommii Waancaa Addunyaarratti seenaa dalaganiif galateeffatan. ‘’Michuuwwan keenya warri Morookoon sadarkaa miidhagaa kanarra qaqqabuu keessaniif baga gammaddan Kkubbaa miilaa keessatti seenaa dalagdaniittu,"" jedhan Maakiroon. Pirezedantiin Ameerikaa Joo Baayiden,’’ milkaa’inni gareen kun gonfate wayita ilaalamu qalbii namaa kan booji’udha,’’ jedhanii jajan. Taphataan sarara fuulduraa Faransaay Kiliyaan Mibappee, waayila isaa kilaaba kubbaa miilaa Faransaay PSG’f taphatu Asharaaf Hakiimiin akkas jedhe:’’namni kamiyyuu kan isin hojjataniin ni boona, seena hojjatan,’’ jedheen. Sabaa-himaaleen hedduu xumura Waancaa Addunyaa 2022 kana falmii jara lamaan PSG-Liyooneel Mesii fi Kiliyaan Mbappee akka ta'etti gabaasaa jiru. Kilaba PSG keessatti waahellan fi michuuwwan kubbaa waliif dabarsanii ykn waliif oogaa taphatanidha. Har'a garuu masaanota walii ta'anii dhiyaatu. Taphataa collee umuriin isaa waggaa 23 ta'e dargaggeessi Faransaay Kiliyaan Mbappe, Waancaa Addunyaa lamaffaa isaa fudhachuuf qophaa'aa jira. Umuriin waggaa 12 kan isa angafuufi maqaa mootii kubbaa miilaa jedhamuurra gahaa kan jiru Liyooneel Mesiin ammoo Waancaa Addunyaa isaaf kan jalqabaafi kan xumuraa ta'e harkaan ga'achuudhaaf kaka'aa jira. Waancaa Addunyaa kanaan dura walitti aansuun kan mo'atte Biraazil qofa turte. Barri isaa ammoo bara 1958 fi 1962 ture. Faransaay bara 2018 Kirooshiyaatiin 4-2n mo'achuun waancaa yeroo fudhateetti taphattoota goolii lakkoofsisan keessaa tokko Kiliyaan Mbappe ture. Addunyaa kanarratti taphataan Waancaa Addunyaa si'a sadii mo'ate taphtaa Biraazil Peelee qofa ture. Peelee dabalatee taphattoonni Waancaa Addunyaa tokkoo ol carraa mo'achuu argatan ammoo 21 ta'u. Kiliyaan Mbappee umurii ijoollummaa isaatiin seenaa kanatti makamuuf jiraa? Mesiin garuu umuriin isaa waan deemeeruuf kophee isaa rarraasuu/fannisuutti dhiyaateera. Mesiin Waancaa Addunyaa malee waancaa biroo hedduu guurrateera. Mesiin bara 2014 xumura Waancaa Addunyaatiif qaqqabee Jarmaniif kennee deebiyuun isaa ni yaadatama. Mesiin taphni Waancaa Addunyaa har'aa kun isa dhumaa akka ta'eef dubbateera. Mesiin tpha har'aa kana mo'atee Arjentiinaan akka waancaa argattu taasifnaan, taphataa bara kamittiyyu filatamaa akka ta'u deeggartoonni kubbaa miilaa himaa jiru. Waancaan Addunyaa 2022 kun kanaafidha kan qalbii nama rarraasuufi haalaan eegamuufis. Waancaan Addunyaa 2022 Qaataar kun waan tokko nama barsiiseera. Eenyuyyu eenyu waliin haa taphatan, garee biyya kanaati mo'ata jedhanii tilmaamuun rakkisaadha. Ta'us garuu isin tilmaamuu hin dhiisiinaa. Waancaa har'aa eenyutu mo'ataa? Mesii moo Mbappe?"	https://www.bbc.com/afaanoromoo/articles/c4nrqq32676o
health	Tamboo xuuxuun 'somba qofa miti ijas miidha'	Lammiileen Yunaayitid Kingidam miiliyoonaan lakkaa'aman tamboo waan xuuxaniif qaroo ija isaanii balaaf saaxilaa jiru jechuun ispeeshaalistoonni akeekkachiisan. Qorannoo waldaan 'Association for Optometrists (AOP)' jedhamu taasiseen namoota shan keessaa tokko qofatu tamboo xuuxuun qaroo dhabuuf akka saaxilu kan hubate/tte. Namoonni tamboo xuuxan kanneen hin xuuxinirraa dachaa lamaan rakkoo ijaaf saxilamu jedha dhaabbati dhimma ijaa irratti gorsa kennu 'Royal National Institute of Blind People' jedhamu. Tamboon kemikaalota summii qabaniifi ija hubuu danda'an qaba. Fakkeenyaaf, sibiilonni liidii fi kooppari jedhaman leensii ijaa keessatti walitti qabamu danda'u. Kanaanis leensiin akka sirriitti hin hubanne taasisa. Tamboo xuuxuun rakkoo ijaa dhukkuba sukkaaraan wal qabate dhufan hammessuun hidda dhiigaa duuba ijaa jiran ykn ratiinaa ni huba. Namoonni xuuxan kan hin xuuxne caalaa dachaa sadiin waan xixiqqoo ija isaaniin hubachuu dadhabu. Dabalataanis, sababa dhiigni ijatti ergamu rakkoo isa mudatun rakkoo tasaa arguu dhabu ni mudata. Kanaanis, kanneen xuuxan kaan caalaa dachaa 16 balaa kanaaf saaxilamu. Qorannoo namoota 2,006 irratti taasifameen %18 kan ta'an xuuxuun rakkoo ijaa ni fida jedhaniiru, %76 kan ta'an immoo xuuxuun akka kaansarif saaxilu adda baasaniiru. Waldaan qorannoo kana taasise akka jedhetti rakkoo ijaa keessaa bahuf yeroo yerootti qorannoo ijaa taasisuun alatti xuuxuu dhaabuun qaroo ijaa keessan eeggadhaa jedhu. Yunaayitid Kingidam keessatti lakkoofsi namoota tamboo xuuxanii hir'isaa jiraatus ammallee ummanni miiliyoona 7.4 ta'u tamboo xuuxa. Walakkaa ol kan ta'an - %61 - immoo tamboo xuuxuu dhiisuu barbaadu.	https://www.bbc.com/afaanoromoo/oduu-48836280
health	Koronaavaayiras: Itoophiyaan qajeelfama COVID-19 ittisuufi to'achuuf hojiirra jiru jijjiirte	Itoophiyaatti lakkoofsi namoota koronaavaayirasiin du'aniifi kanneen kutaa warra jabaa dhukkubsataniitti dabarfaman haala baayyee rifaasisaa ta'een dabalaa jiraachuu hordofee qajeelfamni weerara dhibee kanaa ittisuufi to'achuuf gargaaru fooyyaa'ee ba'uun isaa ibsameera. Qajeelfamni Ministeerri Fayyaafi Inistitiyuutiin Fayyaa Hawaasaa Itoophiyaa foyyeessanii baasan kun A L I Hagayya 13, 2013 irraa kaasee  hojiirra oola jedhameera. Akka qajeelfama foyyaa'ee bahee kanaatti namni kamiyyi osoo maaksii hin godhatiin socho'uun dhorkamaa yoo ta'u, kun ammoo daa'imman umuriin isaanii waggaa ja'aa ol ta'e kan dabalatudha jedhameera. Maaskii godhachuun dirqama kan hin taaneef daa'imman umuriin isaanii waggaa ja'aa gadi ta'aniifi namoota rakkoo fayyaa argansuu qabaachuun isaanii ragaan mirkanaa'e ykn rakkoo biroo kana fakkaatan qaban irraan kan hafe lammileen hunduu yeroo bakkaa bakkatti socho'an maaskii gohachuu qabu. Maaskii afaaniifi funyaan ittiin haguuggatan kanneen bakkeewwan gabaatti, bakkeewwan itti tiraanispoortii qabatan, bakkeewwan tajaajilawwan ummataa itti kennamaniifi kanneen biroo namoonni itti baayyatanitti godhachuutiin alatti dirqama walirraa fageenya tarkaanfii nama guddaa lama eeggachuunis qajeelfama kana keessatti hubachiifameera. Dhaabbileen mootummaafi dhuunfaa itti tajaajilawwan kennamanitti hojjetoonniifi maamiltoonnis tarkaanfii nama guddaa lama ykn qajeelfama qaamaan walirraa fagaachuu kabajuudhaan akka tajaajilamaniifi maaskiillee akka godhatan ni dirqisiifamu. Bakkeewwan tajaajila akkasii kanattis teessuma dalgee tokkorra  tajaajilamtoota sadii ol akka taa'an gochuunis dhorkameera. Dhaabbileen mootummaafi kan dhuunfaa kamiyyu karraawwan ittiin seenamuufi ba'am irratti meeshaaleen tatamsa'ina dhibee kana dhaabsisuuf gargaaran dhiyaachuufi of-eegannoowwan barbaachisoo ta'an hojiirra ooluu mirkaneeffachuun isaanii dirqama jedhameera. Mana keessa tursiisuufi kunuunsa ilaalchisee namni Covid-19 qabamee dhukkubbiin salphaan itti dhaga'amu tokko manuma keessatti wallaansa COvid-19 akka argatu taasifama. Dhukkubsattoonni miseensota maatii biroorraa adda of baasanii, maaskiitiin afaaniifi funyaan isaanii haguuggachuu, yoo xiqqaate guyyoota 10f walitti aansuun manaa ba'uu hin qaban. Namoota biyya tokkoo gara biyya biraatti ce'anirraan kan hafe buufata xiyyaaraa idil-addunyaa biyyattiiraan kan seenan namoonni umuriin isaanii waggaa 10 ol ta'e hundumtuu qorannoo Covid-19 bu'aan isaa negatiiva ta'e saatii 120 ykn guyyoota shanii ol hin turre qabatanii dhufuu qabu. Kana malees, imaltoonni alaa galan guyyoota torbaaf ada of baasanii turuu qabu. Haata'u malee, namoonni guyyoota torbaaf adda of baasuuf hin dirqamne: guyyoota 90 keessatti Covi-19n dhukkubsatanii kanneen fayyan, dippilomaatota, kanneen talaallii Covid-19 guutummaatti fuhatanii kan xumuran yoo ta'e, turistoota walga'iitiif ykn dhimmoota tasaaf imaltoota dhufanidha. Korawwan gara garaaf namoonni dhufan qorannoo Covid-19 taasisuufi bu'aan isaanii negatiiva ta'uus qaba. Namni bu'aan qorannoo isaa poosetiiva ta'e kamiyyu biyya seenuun dhorkaadha. Imaltoota buufata xiyyaaraa idil-addunyaa biyyattiin kanneen qaxxaamuran ilaalchisee hanga yeroon balali'uu isaanii qaqqabutti daandii xiyyarichaa keessaa bahanii deemuu ykn hoteelaawan daandii xiyyaarichaa adda baasaniin alatti gara magaalaatti seenuu hin danda'an. Reeffa yeroo sirreessuuf, qixeessuufi gaggeessuuttis  mana keessatti ykn bakka kanaaf qophaa'etti namoonni boo'ichaaf deeman 50 akka caaluu akka hin qabne ajaja qajeelfamni kun. Sirna awwaalchaa booda namoonni warra boo'ichaa jajjabeessuuf dunkaana keessa, mana keessa ykn bakka kanaaf jedhamee qophaa'etti namoonni walitti qabanis 50 ol ta'uu hin qabu. Qajeelfama qaamaan walirraa fagaachuu eeggachuu, akkasumas maaskii afaaniifi funyaan ittiin haguugatan godhachuu qabu jedha. Yeroo walga'iin jiruttis of-eegannoowwan Covid-19 kennaman haala hordofeen namoonni hanga 50 ta'an walitti qabamuu danda'u.	https://www.bbc.com/afaanoromoo/oduu-58296784
sports	Liyonel Mesiin yeroo jalqabaaf, Arjentiinaan waggaa 36 booda Waancaa Adunyaa injifatan	Arjentiinaan shaampiyoonaa Waancaa Adunyaa bara 2018  Faransaayiin rukuttaa peenaaliitiidhaan mo'achuun waggoota 36 booda shaampiyoonaa taate. Liyonel Mesiin taphataa cimaa Waancaa Adunyaa 2022 tahuun badhaafame. Kiliyaan Imbaappeen kan PSGtti waliin taphatan ammo galchii saddet Waancaa Adunyaa kana irratti lakkoofsisuun badhaasa Kophee Warqii [Golden Boot] fudhateera. Taphataan sarara gidduu kilaba Poorchugaal Enzoo Fernaandeez taphataa ol adeemaa cimaa Waancaa Adunyaa 2022 tahuun badhaafame. Karra eegaan Arjentiinaa kubba tokko oolchuun Arjentiinaa Shaampiyoonaa taasise Emiliyaanoo Maarzineez karra eegaa cimaa Waancaa Adunyaa 2022 tahuun badhaafame. Waancaan Adunyaa Qaataar qopheesite Liyonel Mesiif milkaa’ina jireenya isaa keessatti dhabe kan harka isaa galchite. Arjentiinaan hanga daqiiqaa 80tti 2 fi'0'n dursaa turuun galchii Kiliyaan Imbaappeen daqiiqaa lama keessatti lakkoofsise lamaaniin qixa tahuun gara daqiiqaa dabalataa 30tti darban. Mesiin galchii sadaffaa lakkoofsisus Imbaappeen rukuttaa peenaaliitii argatan galchiitti jijjiiruun wal qixxaachuun rukuttaa peenaaliitii xumuraaf darban. Arjentiinaan galchii 4 fi 2'n rukuttaa peenaalitichaa yoo mo'attu Maartineez kubba Koomaan jalaa deebiseera. Arileen Takumeeniin ammoo gara alaatti rukutuun Faransaay mo'amte. Injifannoon kun erga bara 1986 yeroo Diyeegoo Maraadoonaan dursaa taphattootaa tahuun waancaa mo’atanii as isa jalqabaati. Liyonel Mesiin Waancaa Adunyaa irratti rukuttaa peenaaliitii xumuraa dabalatee galchiiwwan 14 biyya isaaf lakkoofsisuun rikardii harkatti galfateera. Waancaan Adunyaa bara 2026 magaalota 16 Ameerikaa, Kanaadaa fi Meksiikoo keessatti gageeffama. Leenjisaan Arjentiinaa Liyonel Iskaaloonii seenaa Arjentiinaa keessatti leenjisaa jabaafi jaallatamaa akkamii akka tahu tilmaamuun nama hin rakkisu. Leenjisummaa isaa jalatti Arjentiinaan waggaa tokko keessatti waancaa ‘Coppa America‘ fi Waancaa Adunyaa Kaataar mo’atte. Karra eegaan Arjentiinaa Emiliyaanoo Maartineez kubba lama Faransaay jalaa deebisuun biyya isaa shaampiyoonaa taasise. Waancaa Addunyaa 2022 kana irratti tapha mo'atanii darbuu Arjentiinaan Nezerlaand waliin taasisan irrattis irratti Maartinez rukuttaa peenaaliitii lama oolchuun biyyi isaa akka walakkaa xumuraaf darbitu gargaareera. iyoonel Iskaalooniin soorama erga bahee gara wagga tokkoo oliif nama abdii dhabee tahee ture. Leenjisaa garee biyyaalessaa Arjentiinaa yeroo ammaati. Kanan dura namni 'abbaa kanaa isa jedhu' dhibe ture, amma garuu biyyattii keessatti 'isa malee' jedhmaa jira. Beekamtii inni horateyyu akka Arjentiinaan Waancaa Addunyaa Qaataar kana fudhattuuf ni gargaara jechaa jiru. Taphataa sarara ittisa cinaa West Haam kan ture leenjisaan Arjentiinaa, qe’ee jireenya isaa odola Maayookaa irratti kilaba ganda sanaa jirtu tokko ijoollee keessan nama isiniif leenjisu yoo barbaaddaniif ani jira jechuun yeroo gaafataa tures jira. Akkuma gaafate tole jedhaniifii ijoollee ganda sanaa leenjisaa ture. Bara 2016 ijoollee waliin shaakala hojjetee yeroo deebi’u Liyonel Mesiin Argentiinaaf taphachuu irraa sooarama bahuu isaa akka ibse dhagahe. Yoo kana dhagahu amanuu hin dandeenye. Tiwiiterii irratti suuraa isaa fi Mesiin xumura waancaa Coppa America irratti waliin taphatan qoode. Ergaan isaa ammoo akkas jedha. Suuraan kun waan hundaa dubbata….Liyoo hin deemiin,’’ kan jedhu ture.Yeroo sana maaltu akka tahuuf jedhu beekuu baatus har’a Liyonel Iskaalooniin Waancaa Adunyaa injifachuuf Arjentiinaa waliin morkata. Liyonel Mesiinis yaada isaa jijjiiree, innis leenjisaa isanii tahee sadarkaa kanarra gahan. Liyonel Iskaalooniin erga leenjisaa Arjentiinaa tahee hojii jalqabee waggoota 28 waancaa malee kan turte Arjentiinaan, akka waancaa Coppa America 2021 injifattu gargaareera. Kun jalqabbii ‘’La Iskaaloonetati,’’ maqaa masoo taphattootni isaaf baasaniiranidha. Leenjisaan ganna 44 amma Arjentiinaa keessatti nama hedduu jaalatamuu fi faarfamu taheera. Osooma Waancaan Adunyaallee hin jalqabiin kontiraata isaa hanga bara 2026tti haaresseera. Kun abdii akkamii akka irraa qaban agarsisa. Leenjisaan Arjentiinaa Waancaa Adunyaa booda hojii isaanii irra turan Maarseelloo Beelsaa qofa ture. Kunis bara 2002 keessa. Kun jaalatamummaa akka qabu agarsiisa. Gareen hundi leenjisaanii irraa abdii guddaa qabu.	https://www.bbc.com/afaanoromoo/articles/cv2nd87m98eo
health	Talaalliin Koroonaavaayirasii %95 namarraa ittisu argame	Talaallii haaraan koroonaavaayirasii argame vaayirasicha 95% nama irraa ittisuu danda'a jedha odeeffannoon jalqabaa kaampaanii Modernaa jedhamu irraa argame. Dawaan kaampaaniin Modernaa argate talaallii weeraricha balleessuuf gargaaru jedhaman keessatti eerame. Bu'aan kun yeroo kan Pfizer argametti waan jajjabeessaadha jedhame. Kaampaanotni lamaan talaallii qopheessan karaa kalaqaa fi yaalii jaabaa taheeni. Kaampaaniin Modernaa'' guyyaa guddaadha'' jedhee dawaan argatan akka raggaasifamuuf gaafatanii torbanoota dhufan keessatti talaallicha fayyadamuuf karoorsuu himan. Haa tahu malee odeeffannoon kun kan jalqabaa waan taheef gaaffiiwan murteessoon hin deebine jiru. Miidhaan geesisuu malu waan gabaafame hin jiru. Garuu Parasetamool dabalatee kan 100% tahe hin jiru. Namoota gariin irratti dadhabbii yeroo gabaabduu, mata bowuu fi dhukkubbiin erga talaallichi kennamee mul'ateera. Kunneen ammoo waanuma talaalliin yoo kennamu hojjechuu isaa fi madinummaa dabaluu isaa agarsiisu waan taheef waanumaa eegamaudha jedhanPirofeser Piiter Oppinshoo, Impeeriyaal Kolleejji irraa. Talaalliin kampaanii Modernaa amma argame kan Pfizer irraa kan adda tahu kuusuuf salphaa tahuu isaati. Lamaan isaanii yaalii irra kan jiran yoo tahu lakkoofsi isaan ittisuuf qaban kun jijjiiramuus mala. Kan Modernaa ji'oota jaha tahaniif tempireechera -20C keesstti kuusamuu danda'a. Kana jechuun sadarkaa qorrisuuftuu mana keessatti fayyadamnu keessatti tursiifamuu danda'a jechuudha. Kan Pfizer tempireechera negatiiva 75 keessatti kuufama. Garuu guyyaa shaniif qorrisiiftuu keessa taa'uu danda'a. Talaallii Raashiyaan ifoomsite Ispuutinik V jedhamus 92% vaayirasicha ittisuu danda'a jedhame. Biyyootni gurguddoon adunyaa weeraricha dhaabsisuuf kan gargaaru talaallii barbaacha irra turan gariin milkaa'aa jiraachuu himaa jiru. Adunyaa irraa namootni miliyoona 54 ol tahan vaayirasichaan qabamaniiru.	https://www.bbc.com/afaanoromoo/oduu-54963467
politics	WBO fi TPLF wal tumsuuf waliigaluun gabaafame	Waraanni Bilisummaa Oromoo (WBO) fi TPLF dhimma waraanaa irratti wal tumsuuf waliigaluu isaanii gaggeesitootni dhaaba lamaanii himuu Rooyitasii fi AP gabaasan. Kanaan dura motummaan Itoophiyaa garee kunneen waliin ta'un nageenyaafi tasgabbii biyyattii booreessuuf hojjataa jiru jechuun irra deddeebiin himataa kan ture yoo ta'u, ji'oota muraasaan dura ammoo lamaanuu garee shororkeessitootaa jechuun maan maree bakka bu'oota ummattota biyyaatiin farajuunsaa ni yaadatama. Garee lamaan, WBO kan mootummaan Itoophiyaa ''ABO - Shanee'' jedhuunii fi TPLF, lameen wabeeffachuun maddeen oduu Rooyitarsii fi AP gabaasaniiru. Hogganaan Waraana Bilisummaa Oromoo kan motummaa 'ABO-Shanee' jedhuun, Kumsaa Dirribaa, ykn Jaal Marroo jedhamuun beekamu Asoooshetid Pireesitti (AP)tti, akkasumas hogganaan TPLF Dabretsiiyoon G/Mikaa'el ammoo Rooyitarsitti akka himanitti, dhimma waraanaa irratti wal tumsuuf walii galuuf adeemsii jiraachu mirkanneessan. Waraanni Bilisummaa Oromoo Lixaa fi Kibba biyyattii keessatti bal'inaan socho'aa kan ture yoo tahu yeroo dhiyoon as garuu gara gidduugaleessa Oromiyaa keessas akka socho'aa jiran himama. Mootummaan ajjeechaa Lixa Oromiyaa bakka adda addaatti raawwataa tureef garee Waraanaa Bilisumaa Oromoo kana himatus isaan garuu irra deddeebiin gochaa kana haalaa turan. Ji'a Sadaasaa eegalee mootummaa waliin waraana cimaa gaggeessaa kan ture TPLF ammoo gara naannoolee ollaa kan ta'an Amaaraa fi Affaaritti seenuun haleellaa gaggeessa jira. ''Amma furmaatni jiru afaan dubbachuu barbaadaniin dubbisuun aangoo irraa kaasuu qofadha,'' hogganaan WBO Marroo Dirribaa APtti himeera. Kumsaa APtti akka jedhetti, gareen isaa waliigaltee irra kan gahe torbanoota muraasa dura gaaffii TPLF isaaniif dhiyeessen. ''Diina waloo keenya irratti keessumaa tumsa waraanaa gochuuf sadarkaa haasaatti waliigaltee irra geenyeerra,'' jechuun dubbate. Madda Oduu Rooyitarsi waliin karaa bilbila saataalaayitiin kan dubbatan Dr Dabratsiyoon Garee WBO waliin  haasaan taasifamaa jiraachu mirkanneessuun garuu balinsaa hin dubbanne. Dubbii himaan garee TPLF Geetaachaw Raddaa akkasuma ''waliigaltee tokkorra gahuuf hojiin hojjetamaa jira,'' jechuun Rooyitarsitti himaniiru. Dabaluunis ''egeree Itoophiyaa irratti warreen gahee qaban waliin hojjechuun waan haaraa miti,'' jechuunis dubbataniiru. Kumsaa Dirribaan gamasaatiin Asooshiyeetid Pireesitti akka himetti wal-tumsa siyaasaa uumuuf haasaan taasifamaa jiraachuu himuun gareewwaan biroos haala wal-fakkaataan hirmaachaa jiraachuun,'' mootummaa amma jiru mormuuf wal-deeggarsa guddaa taha. Dubbii himtuun ministira mummichaa Billanee Siyyuum gareewwan lamaan kana ilaalchisee deebii gama imeeliin kennaniin, TPLF fi WBO paarlaamaa biyyattiin shororkeessummaan labsamuu himuun alatti odeeffannoo dabalata akka hin kennine Rooyitars gabaaseera. TPLF waggoota sadiin dura mormii taasifameeniifi jijjiirama dhaaba ADWUI keessatti godhameen shoora murteessaa mootummaa keessaa qabu dhabuun teessoo isaa Tigraay godhachuun mootummaa federaalaa waliin gara waraanaatti galeera. Waraanni Bilisummaa Oromoo waggoota dheeraaf teessoo isaa Ertiraa godhachuun qabsoo taasisaa kan ture yoo tahu, ABO'n waggaa sadiin dura erga biyya seene booda irraa adda bahuun waraanaa itti fufuu hime.	https://www.bbc.com/afaanoromoo/oduu-58163755
sports	T﻿aphoonni Piriimer Liigii sadii torban kanaa haqaman	"Sirna awwaalchaa Giiftii Eelizaabet II’f jecha taphootni Piriimer Liigii sadii torban kanaa ammas haqaman. Tapha Cheelsiin dirree isaa irratti Liiverpuul waliin taasisuu fi Liidsi Yuunaayitid ammoo gara Oldi Tiraaforditti imaluun taphatan haqamaniiru. Silumaa taphni Biraayitanii fi Kiristaal Paalaas sababa hiriira diddaa hojjettoota baaburaa karoorfameef dursee haqameera. Taphoonni Fulbaana 16-18 taphataman sirna awwaalchaa Giiftii booda kan gaggeeffaman taha. Sirni awwaalchaa Giiftii Eelizaabet II Wiixata Fulbaana 19,2022 kan gaggeeffamu taha. ""Kileboota, poolisii, garee gorsitoota nageenyaa naannoo fi qondaalota dhimmichaan hariiroo qaban biro waliin mari’achuun yeroo biraatti dabarsuu malee filannoon biraa akka hin jirre waliigalle,’’ jedhe ibsi Piriimer Liigii. ""Taphoota yeroo gaddaa irra taphatan iratti du’a Giiftiif yaadannoon taasifameera. Taphootni dabarfaman yoom taphatamu kan jedhu guyyaan isaa kan ibsamu taha,’’ jedhe ibsichi. Taphoonni kunneen kan dabarfamaniif humni eegumsaa gahaan waan hin jirreefi. Taphni Chelsiin dorgommii Shaampiyoonsi Liigiin gaafa Roobii Red Buul Saalsibargi waliin godhu akkuma karoorfametti jira. Garuu taphni Arsenaal gaafa kamisaa PSV Endooven waliin taasisu guyyaa biraatti darbeera. Taphoonni Ingilaandi, Weelsi, Kaaba Ayerlaandi,fi Iskootilaandi turban darbe irra turan haqamanii ture. Isaan turban kana irra itti fufuun kan gaggeeffaman taha. Taphoonni Liigotaa biyyaalessaa Wiixata irra itti fufuun gaggeeffamu. Waldaan Kubba Miilaa taphoonni guyyaa sirna awwaalchaa Giiftii irra bu’an hundis dabarfamuu ibseera. Taphoonni yeroo gaggeeffaman callisni daqiiqaa tokkoo ni taasifama. Taphattootni ammoo irree isaanii irratti mallattoo gurraacha kan qabu hidhachuu qabu, jedhe Piriimer Liigiin. Taphni Renjersi Naappolii waliin taasisu hanqina humna poolisiin gara Roobiitti darbeera. Har’a Tootenahaam gara Poorchugaal deemuun Ispoortiingi Liisban waliin taphata. Liiverpuul ammoo dirree isaa irratti Ayaaksi waliin taphata. Seeltik gara Poolaanditti imaluun Shaaktar Dooneski waliin taphata. Maanchister Siitiin dirree isaa irratti Boorushiyaa Doortimoondi waliin, Roobii boruu kan taphatu yoo tahu, Maanchister Yuunaayitid ammoo Sherif Tiraaspool waliin gaafa Kamisaa Mooldoovati taphata."	https://www.bbc.com/afaanoromoo/articles/c6pxz4n7dggo
health	Koronaavaayiras: Qorannoon Ispeenitti taasifame ittisa dhibee hawaasni horachuu danda'a jedhamerratti shakkii uume	Qorannoon namoota 60,000 ol hirmaachisee barruu 'Lacent' irratti ba'e, ummata Ispeen keessaa %5 qofatu ittisa qaamaa 'antibodies' horachuu danda'e jedha. 'Herd immunity' kan jedhamu yeroo ummanni hedduun vaayirasiidhaan qabamu tamsa'ina vaayirasichaa dhaabuuf gargaara. Ummata waliigalaa keessaa %70-90 kan ta'an warreen hafan vaayirasicha irraa eeguuf dandeettii ittisuu horachuu danda'uu qabu. Dandeettiin Covid-19 ofirraa ittisuu naannolee Ispeen vaayirasichaan hubamanitti ol ka'aa yoo ta'u, naannolee qarqara bishaaniirra jiran keessatti %3 qofa dha. Covid-19 Ispeenitti miidhaa geessisus, dandeettiin akka hawaasaatti vaayirasicha ofirraa ittisuu xiqqaa ta'uu qorannoon kun gabaaseera. ala kana keessattis, walirraa hiiquu, namoota haaraa qabaman qorachuun adda baasuu fi namoota isaan waliin tuttuqqaa qaban hordofuun fuuldurattis dhibee kana toa'chuuf kan raawwatamuu qabanidha'' jedheera. Tibba koroonaavaayiras kana keessatti qorannoon guddaa akkasii Awurooppaa keessatti yoo geggeeffamu kun isa jalqabaati jedhameera. Chaayinaafi US'tti qorannoowwan akkasii taasifamanii kan turan yoo ta'u, argannoowwan kan mul'isan, bakka vaayirasichi itti babal'ate keessattillee hawaasni bal'aan saaxilamoo akka hin turredha. Biyyattiitti namoonni miiliyoona 250 ta'an vaayirasichaan qabamuun 28,385 kan ta'an ammoo lubbuu dhabaniiru. Torbanoota muraasa darbaniif garuu lakkoofsi du'aatii guyyaa diijitii tokko hin dabarre. Naannoo kaaba-lixa Gaalishiyaa jedhamtutti weerra ka'een booda garuu, anga'oonni irra deebiin hawaasa 70,000 ta'urratti naannicha cufaniiru. Akka anga'oonni jedhanitti weerara naannichatti mudatef manneen dhugaatiitu sababa. Manneen dhugaatii dandeettii lakkoofsa qabachuu danda'an keessaa %50 qofatu hayyamamaafi. Yeroo kanatti, Gaalishiyaa keessatti namoonni 258 vaayirasichaan kan qabaman yoo ta'u, 117 godina luugoo keessatti argamu. Anga'oonni Kaataalooniyaas lakkoofsi namoota qabamanii xiqqoo dabaluu isaatiin, naannoo namoonni 210,000 keessa jiraatan akka cufamu taasisaniiru. Namni kamiyyuu naannoo Lixa Baarseloonaa maagaalaa Leeyidaa of keessaa qabdu Seegriyaa keessaa ba'uus ta'e galuu akka hin dandeenye pirezidantiin Kaataalooniyaa Kuwiim Tooraa beeksisaniiru.	https://www.bbc.com/afaanoromoo/oduu-53317992
entertainment	Koronaavaayirasii: Wuhaan jiraattoota miliyoona 11 qabdu hunda qorachuufi	Magaalaan Chaayinaa Wuhaan, iddoon weerarri vaayirasii itti jalqabetti sochiin ugguraa labsamee ture laafe magaalittin jiruu idileetti deebitee turte. Ebla 3 irraa eegale namni haaraa qabame hin turre. Torban kana keessa garuu namoonni 6 haaraa qabamuu hordofuudhaan jiraattoota hunda qorachuuf karoorfamuu sabaa himaan biyyatti gabaasaniiru. Weerara vaayirasichaa guutummaatti to’achuuf guyyoota 10 keessatti jiraattoota Wuhaan miliyoona 11 hundasaanii qorachuuf karoorfame. Manneen barnoota fi giddugalli bizinasii akkasumas tajaajilli geejjiba hawaasaa suuta deebi’anii banamanii turan. Amma namoonni haaraa qabaman argamuun jiruu idileetti deebi’uu eegalame yaaddoo keessa galcheera. Araddoonni magaalattii hundi karoora qorannoo vaayirasichaa guyyoota 10 akka dhiyeessan gaafatamaniiru. Namoota iddoo tokkotti heddummatanii jiraatanii fi maanguddoof dursi qorannoo kanarratti akka kennamu sanadni dhiyaate kan agarsiisu. Haa ta’u malee, qondaaloonni  fayyaa hawaasa hunda qorachuun akka ulfaatu fi gatiin isaas qaalii akka ta’e gaazexaa 'Global Times' jedhamutti himan. Hospitaala Wuhaaniitti daarektarrii kutaa wal’aansa addaa Piing Ziyoong akka jedhanitti, qorannoon  kun ogeeyyii fayyaa, namoota vaayirasichaaf saaxilamoo ta’aani fi  nama vaayirasichaan qabame wajjiin tuttuqaa qaburratti xiyyeeffatamu qaba jedhu. Ogeeyyiin biroon immoo  jiraattoonni  magaalichaa  mil 3.5 ta’an duraanu qoratamaniiru, kanneen mil 6-8 hafan guyyoota 10 keessatti qorachuun akka danda’amu kaasaniiru. Midiyaa hawaasaa Chaayinaa Weibo irratti garuu namoota ammasii  qorachuun ni ulfaata jedhanii namoonni haasa’utti jiru.	https://www.bbc.com/afaanoromoo/oduu-52636605
entertainment	Giiftii Elizaabeet II fi Afrikaa: Suuraadhaan	Giiftii Elizaabeet II, biyyoota Afrikaa 20 ol daawwataniiru, bara bittaa isaanii kan jalqabe yeroo Impaayarri Biriitish goolabamuufi biyyoonni ardii Afrikaa bilisummaa argatani dha. Ergasii biyyoota impaayara biyyattii jala turan kara 'Commonwealth Nation' jedhamuufi giiftittiin hogganamuun hariiroo uummataniiru. Hariiroon Afrikaan maatii moototaa wajjin qabdu takka takka walitti dhiyaataa yeroo kaan immoo wal-xaxaa dha. Elizaabeet yeroos intala mootii turan yeroo ayyaana dhalootaa ganna 21 mana mootummaa Afrikaa Kibbaa jiru irraa haasaa taasisaniiru. Jireenya isaaniis tajaajila biyyoota 'Commonwealth'f akka kennan himan. ''Lafa bareedaa Afrikaa Kibbaa kana keessa yeroo imallu, ana, maatii koofi obboleettii koo ummanni garaa isaarraa nu simatan, akka isaan wajjin jiraannetti nu fudhatan. Intala mootii yeroosii Elizaabeetiifi abbaan warraashee Diyuukiin Edanbiraa bara 1952 Keeniyaa hoteela Tiriitoops turan. Suuraan kuni kaafamee guyyaa tokko booda abbaanshee Mootii Jorji VI du'aan boqochuun booda isheen Giiftii taate. Giiftiin Elizaabeet Naayijeeriyaa al lama kan daawwatte yoo tahu, inni kuni bara 1956 yeroo Naayijeeriyaan kolonii Biriitish jala turte dha. Suuraa irraa kan mul'atan bulchaa Leegoos Obaa Adeenjii Adeel II dha. Bulchiinsota Kaalaabaar,Inuuguu, Joos, Kaaduunaa, Kaanoo fa'i daawwatteetti. Suuraa kanarratti bara 1961 Giiftiin Elizaabeet pireezidantii jalqabaa Gaanaa akkasumas mallattoo warraaqsa farra kolonii kan Kiwaamee Nikiruumaa wajjin yoo shubbisti. Kunia Gaanaa bilisoomtee waggaa afur booda dha. Welluu 'Welcome Your Majesty' jedhuun shubbisaa turan. Giiftii Elizaabeetii fi ilmi mootii Fiiliip mootii Haayilessillaasee wajjin suuraa yeroo daawwannaaa bara 1965 Itoophiyaa Finfinneetti ka’an. Mootiin Haayilessillaasee yeroo Xaaliyaaniin Itoophiyaa weerarte bara 1936-1941tti UK’tti baqatanii turan. Deeggarsa Biriitishiin Xaaliyaanin erga mo’amtee booda mootiin biyyatti deebi’aniiru. Giiftii Elizaabeet fi Pireezidantii Sudaan El Tigaanii El-Maahii bara 1965 buufata xiyyaaraa Sudaan irra yeroo imalan. Sudaanitti Giiftiin wal-dorgommii  gaalaafi hidha laga Biluu Naayil irratti ijaaramu daawwataniiru. Giiftii Elizaabeetiifi Pireezidantii Taanzaaniyaa Juuliyas Nereeree bara 1979 daawwannaa guyyaa sadii yeroo jalqaban. Waggoota 18 dura Dr Nereereen warraaqsa walabummaa hogganuun erga biyyattiin bittaa Biriitish jalaa baatee ministira mummee fi boodarra pireezidantii jalqabaa biyyattii tahaniiru. Pireezidantichi ilaalcha farra-Biriitishiifi farra Awurooppaanotaa qabaachaa dhufan, tahus mootumaan UK akka humna tasgabbeessaa naannichaatti isaan ilaalu ture.  Pirezidaaantiin Zimbaabwee Roobart Mugaabee baankii kabajaa ‘knight’ jedhamu Giiftii Elizaabeet irraa bara 1994tti argatanii turan. Haa tahu malee pireezidantichi ejjennoo dhimma lafaa irratti qabataniifi sarbama mirga namoomaa taasisan jedhamuun UK fi Zimbaabwee gidduu muddamni hammaatee biyyattiin ‘Commonwealth’ keessaa bara 2003 kan baate yoo tahu, bara 2008tti immoo aankiin Obbo Mugaabee jalaa haqameera.  Suuraa Giiftiin Elizaabeet yeroo buufata xiyyaaraa Darbaan gahan bara 1995tti kaafaman. Yeroos daawwannaa idilee guyyaa jahaa irra turan. Roobni waqtii ganna waggaa 10 keessatti hin mul’anne roobnaanis maqaa masoo ‘Motlalepula’ ‘ishee rooba wajjin dhufte’ jedhu argataniiru. Giiftii Eilzaabeetiifi pireezidantiin gurraacha jalqabaa Afrikaa Kibbaa, Neelsan Maandeellaa, hariiroo dhiyoo akka qaban himama. Giiftiin yeroo xalayaa barreessituufi ‘’hiriyaa kee jaalatamtuu, Elizaabeet R’’ jechaa fi Neelsan jechuun maqaa isa waamti ture. Maandeellaanis sirna maatii moototaa otoo hin eegiin Elizaabet jedhanii isaan waamu ture. Giiftiin bara 2003tti Naayijeeriyaa yeroo lammataaf daawwataniiru. Biyyattiin yeroo bulchiinsa Saanii Abaachaa himannaa sarbama mirga namoomaan ‘Common wealth’ keessaa bara 1995 kan arii’amte yoo tahu, bara 1999tti deebifamteetti.  Pireezidantii biyyattii yeroosii Oliiseeguun Obaasaanjoo Abujaatti wal-gahii ‘Commonwealth’ irra turan.  Giiftittiin daawwannaa ardii Afrikaatti yeroo dhumaaf taasisan bara 2007 yoo tahu kanaanis  Pireezidantii Yugaandaa aangoorra turuun waggaa dheeraa lakkoofsisan Yuweerii Museeveenii wajjin Yugaandaatti wal-arganiiru.	https://www.bbc.com/afaanoromoo/articles/cz97wx1p34vo
politics	'Giiftiin addunyaa dhiiraan guutame keessatti gahee ofii bahatte' - Haadha warraa Mootii Chaarlis	Giiftii Elizaabet II erga gara aangootti dhufaniin booda ''fakkeenyummaa mataashee bahattee jirti'' jedhan haati warraa Mootii Chaarlis, Giiftii dureen Kaamilaa haasaa kabajaa amaatii isheetiif TV irratti taasisaniin. Kaamilaan ''ija bareedduu cuqulisaa ta'eefi seequu [isaanii] hin dagatamneen'' Giiftii akka yaadatan BBC'tti himan. Giiftiin ''yoomiyyuu qaama jireenya keenya taatee jirti'' jechuun ibsan. Yeroo Giiftiin Elizaabeet bara 1952'tti aangootti dhuftu daa'ima waggaa afurii kan turte Kaamilaan, ''Amma ani umuriinkoo 75 yoo ta'u, Giiftii malee nama biraa homaayyuu hin yaadadhu'' jechuun dubbatan. ''Yeroo isheen seeqxu ijjishee cuquliisni sun fuulashee guutuurratti ifu'' jechuun giiftii yaadatti. ''Seequu ishee sana yeroo hundan yaadadha.'' Akkasumas gaaffiifi deebii Sagantaa BBC waliin taasisaniin, amaatiin ishee attamiin addunyaa dhiirotaan dhuunfatame keessatti akka ''qofaashee ta'uun'' waggoota dheeraaf fakkeenyummaa mataashee akka bahatte kaaftee jirti. ''Yeroos pirezidantii ykn Ministirri Muummee hin turre. Kanaafuu gahee ishee bahuuf daandii ofiisheen akka sirreeffatteen yaada.'' Giiftiin Elizaabeeti, sirna kabaja waggaa 70ffaa aangoo ishee bara darbe osoo hin kabajiin dura, yeroo Chaarlis Mootii ta'anitti Kaamilaan Giiftii duree akka taatuuf ''hawwii cimaa akka qabdu'' ibsuun ishee ni yaadatama. Akkasumas ilmishee Mootii wayita ta'utti ummanni akka mootichaafi haadha warraa ilmasheetiif deeggarsa taasisuuf waamicha taasiftee turte. Mootiin Chaarlis mataansaanii haasaa erga aangoo qabataniin booda yeroo jalqabaatiif taasisaniin waa'ee haadha warraasaanii, ''Gahee haaraa ishee irraa eegamuun kutannoo ani irratti hirkadhu akka raawwattu nan beeka'' jedhan. Guyyaa Dilbata kaleessaa Landan guutuutti qoophiilee fi taateewwan gadda ibsachuu raawwatamaa oolaniiru. Guyyaa dhumaa Giiftiin itti aawwalamtuuf osoo mootummaan namoonni hiriira sa'aatii 13.5 tursiisuu eeggataa jiru jechuun akkeekkachisulleen, kumaatamni hiriira qabachu itti fufaniiru. Hiriirichi masaraa qabee hanga Paarkii Saawuzwarkiitti diriireera. Miseensoonni ummataatis reeffa Giiftii Galma Weestiminsiteer keessatti hanga Wiixata sa'aatii 06:30 ilaaluu ni danda'u.	https://www.bbc.com/afaanoromoo/articles/c2e1g966291o
politics	Raashiyaatti hiriira mormii deeggartootni Navaalnii bahanirratti hedduun hidhaman	Hidhamuu qeeqaa Vilaadmiir Puutiin beekamaa, Aleeksii Naavaalnii mormuun, hiriira guutuu biyyattiitti deeggartootni isaa bahan dhaabsisuuf Poolisiin mormitootaan walitti bu'aa jira. Kanaanis hiriirtotni hedduun hidhamaniiru. Magaalaa guddoo Raashiyaa Mooskootti deeggartootni Naavaalniiy hiriirri guddichi eegalamuun dura walitti qabaman humna Poolisiin bittimfamaniiru. Gara baha biyyattiitti garuu namootni hiriirarratti argaman hidhamanis kumootni hedduun hirmaataniiru. Dilbata darbe kan hidhame Navaaliin, deeggartootni isaa hiriira mormii akka gaggeessan gaafatee ture. Summii obaafamuun qarqara du'aa gahee yaala biyya Jarman magaalaa Barliinitti argateen erga fayyee Moskootti deebi'ee hidhame. Akkuma Moskoo gaheen hidhamee yakka miindaa waliin walqabatuun badii dalageera jedhame. Navaaliin na callisiisuuf sababa dursee qophaayedha jechuun deeggartootni isaa mormiif akka bahan gaafate. Hiriira har'aa kana dursuunis dubbii himtuu isaa dabalatee namootni Navaalnii waliin hojjetan hedduun to'annoo jala oolfamaniiru. Hiriirri kun gaggeeffamuu dura aanga'ootni Raashiyaa hiriirri mormii kun beekamtii hin qabnee fi dubbii barbaaduun kamuu atattamaan to'atama jechuun akeekkachiisanii turan. Magaalaa gara Bahaatti argamtu Vilaadivostook keessatti namootni 3,000 ta'an hiriira kanarratti hirmaachuu, miidiyaaleen gabaasanis qaamni mootummaa garuu 500 hin caalan jedhu. Hiriirri kun Saayibeeriyaa magaalaa Yakutisk lafa qorri isaa zeeroo gaditti digiri selshiyesii 50C qaqqabettis gaggeeffameera. Magaalota adda addaa hiriirri kun itti gaggeeffametti namootni 200 ol ta'an to'atamaniiru. Hiriirichi magaalota 60 ol biyyittii keessatti gaggeeffamuuf karoorfame. Hiriirota kana keessaa tokko addababayii Pushikiin kan magaalaa Moskoo keessa jirutti adeemaa jira. Biloogarii beekamaan qeeqaa Puutiin ta'e kun miidiyaa hawaasummaa gubbaatti hordoftoota miiliyoonaan lakkaawaman qaba. Filannoo manneen maree naannoo bara 2020 gaggeeffamee tureen ammoo Saayibeeriyaatti michootni isaa injifataniiru. Namni ganna 44 kun Hagayya darbe summii narvii miidhuun fiixee du'aarraa fayye. Yakka kana kan raawwachiise pireezidant Vilaadmiir Puutiin jechuun himata. Mootummaan Puutiin harka keessaa hin qabu jechuun ofirraa qolata.	https://www.bbc.com/afaanoromoo/oduu-55753915
sports	Haalaand ganamumaan galchii sagal, mucuca Liiverpuuliifi injifannoo Arsenaal	Erling Haalaand erga Maanchister Siitii galees gahumsa isaa itti fufuun rikardii Piriimer Liigii Ingiliz ammumaan cabsuuf waan aggaamu fakkaata. Haalaand tapha Maanchester Siitiin duubaa ka’ee Kiristaal Paalaas mo’ate irratti galchii sadii lakkoofsise, guyyaa shan booda ammoo Nootiingihaam Foorest irratti gooliwwaan sadii biraa dabale. Taphataan ganna 22 kun taphataa jalqabaa taphoota Piriimer Liigii shan irratti galchii sagal lakkoofsise taheera. Ji’a hagayyaa keessa qofa taphataa jalqabaa galchii sagal lakkoofsises taheera. Diyoon Dabiliin Maanchetser Siitiin adunyaa irraa taphataa sarara duraa dorgomaa hin qabne qaba jedhe. ‘’Piriimer Liigii keessa yoo ture rikardiin hundinuu ni caba,’’ jedhe. Taphataan lammii Noorwey kun dorgommii Piriimer Liigii keessatti taphataa torbaffaa walitti aansuun haatirikii [galchii sadii] lakkoofsise tahe. Haarii Keen qofatu yeroo tokko caalaa haala akkasin lakkoofsise. Haalaand Maanchester Siitiif haatirikii galchuun kan beekaman Kaarlos Teeveziifi Raahem Isterliingi waliin wal qixa taheera. Serjiyoo Aguweeroo qofatu isaan caalaa lakkoofsise. Aguweeroon si’a afur Maanchester Siitiif haatirikii lakkoofsise. Gaardiyoolaan akka Serjiyoo Aguweeroo nama addaa Maanchester Siitii keessatti jaalatamu tahuu baatus dandeettii akka isaa san qaba jedhan. Akka dhunfaatti qabxii galmeessuun garuu waancaa hin mo’attu taanaan akka taphataa duraanii Maanchester Siitii san tahuun hin danda’amu jedhan. ‘’Serjiyoo Aguweeroo Siitii keessatti seena qabeessa. Namni tokkoyyuu onneen deeggartoota Maanchester Siitii keessaa isa baasuu hin danda’u. Galchii seena qabeettii waancaa ittiin injifatan lakkoofsisuun addatti yaadatama.’’ Haaland haala kanaan yoo itti fufe rikardii galchii Piriimer Liigii Alan Shiireriin qabame cabsuu danda’a. Arsenaal barana %100 haala gaariin jalqabe. Gareen Istiifen Jeerard taphoota shan keessaa afur irratti mo’aman. Arsenaal galchii Gabri’el Jesusii fi Martineelii lakkoofsisaniin Aston Viilaa mo’atan. Gabri’el Jesus galchii sadaffaa Arsenaaliif lakkoofsisuu isaati. Arsenaal erga dorgommii bara 2004-05 as yeroo jalqabaaf taphoota jalqabaa shanan walitti aansuun mo’ate. Bara sana sadarkaa lammaffaa tahuun Liigicha xumuran. Liiverpuul sekondii dhumaa irratti galchii Faabiyoo Karvaalihoo lakkoofsiseen Niwkastil mo’atan. Taphataan Niwkastil paawondii miliyoona 60 Riyaal Soosedad irraa mallatesisan, Aleeksaander Ayizaaq galchii jalqabaa isaa lakkoofsise. Liiverpuul qabxii sadii guutuu argachuuf hanga daqiiqaa dabalataa shan dhumanii daiiqaa 98 gahutti eege. Ol adeemaa Poorchugaal bara kana kilabichatti makame Karvaalihootu galchii injifannoo lakkoofsise. Kilooppi ''galchii bara baraan yaadannudha'' jechuun ibsan. Tootenahaam darbii Landaniin West Haam waliin morkii cimaa taasisuun qixa 1 fi 1’n xumuran.	https://www.bbc.com/afaanoromoo/articles/czq1ljwqn1zo
politics	Masfin Araayaa walitti qabaa komiishinii marii biyyaalessaa ta'uun muudaman	"Manni maree bakka bu'oota uummataa Itoophiyaa Komiishinii Marii Biyyaalessaaf komiishinaroota 11 muude. Pirofeesar Masfin Araayaa ammoo walitti qabaa Komiishinichaa ta'uun muudaman. FBCn akka gabaasetti manni maree bakka bu'oota yaa'ii Wiixata Guraandhala 21, 2022  taa'een muudama komiishinaroota kanaa mormii malee sagalee calmaan yoo mirkaneessu namoonni shan sagalee hin kennine. Miseensonni paarlaamaa argaman 335 turan. Yuunivarsiitii Finfinneetti pirofeesara fayyaa sammuu ykn Saayikaatirii kan ta'an pirofeesar Masfin Araayaa walitti qabaa, Aadde Hiruut Gabrasillaasee ammoo walitti qabduu itti aantuu komiishinii Marii Biyyaalessaa ta'uun muudamaniiru. Dhimmoota biyyaa bu'uuraa irratti hayyoonni siyaasaa toora gara garaan hiriiranii fi uummanni bal'aan yaada walitti dhiyaatu akkasumas tokkummaa biyyaarratti yaada ijaaraa akka qabaatu gochuuf mariin biyyaalessaa barbaachisaa ta'uu ibse Waajjira MM. Marii akkanaa gochuuf qaamni walabaa fi fudhatama qabu jiraachuu waan qabuuf komiishinii kana hundeessuun barbaachise jedhees ture. Wixineen absii komiishinicha hundeessuuf qophaa'e paarlaamaan erga mirkanaa'ee booda namoota komiishinarummaaf eeraman 632 keessaa 42 adda baafamanii uummanni yaada akka irratti kennu godhamaa ture. Kanneen keessaa bu'uura labsii Komiishinicha hundeessuuf baheen ulaagaalee barbaachisu kan guutan namoonni 11 adda baafamanii paarlaamaaf dhiyaatanii muudamni isaanii mirkanaa'ee jira. Akkaataan namoonni kunneen itti filaman dabalatee adeemsi hundeeffama Komiishinii Marii Biyyaalessaa ifaa fi hirmaachisaa miti jechuun paartileen mormituu maricharra keessatti akka qooda hin fudhanne beeksisan jiru. ""Wanta gurguddaa lamatu jira. Tokkoffaa marichi hunda hammachuutu irra jiraata. Amma garee tokko duwwaadha kan keessa jiru, inni lammaffaan komishiniin waan kana raaawwatu ammoo bilisa ta'ee hin ijaaramne"" jedhan pirofeesar Mararaa Guddinaa gaaffii fi deebii amma dura BBC waliin taasisaniin. Gama kaaniin hidhannoon mootummaa waliin lolaa kan jiran TPLF fi WBO marii kanarratti hirmaachisuuf fedhii akka hin qabne mootummaan irra deddeebiin ibsaa ture. Kunis marichi gamanumaan galma gahuu dhabuu mala yaaddoo jedhu kaaseera."	https://www.bbc.com/afaanoromoo/oduu-60462809
politics	M﻿M Abiy uummatni malaammaltummaa akka saaxilu waamicha godhan	M﻿ootummaan Itoophiyaa malaammaltummaarratti duuluuf koree biyyaalessaa ijaaruu waajirri Ministirri Muummee Abiy Ahimad beeksise. ''M﻿alaammaltummaan ammaan tan yaaddoo nageenya biyyaalessaa ta'eera'',  ibsichi. I﻿bsi hundeeffama koree biyyaalessaafi miseensota koree kanaa ibsuuf fuula marsaalee hawaasaa Ministira Muummee Abiy irratti baheen ''Yeroo adda addaatti marii hawaasa waliin godhameen haala yaaddoo nageenyaan qixa ta'een malaammaltummaan gufuu imala badhaadhinaa keenya ta'uu kaasaniiru'' jedha. Y﻿akki malaammaltummaa guddaan gama kenninsa tajaajilaa, dhimma lafa wajjin walqabateen, damee faayinaansii, adeemsa bittaafi gurgurtaa, waltajjiiwwan haqaa, dhaabbilee misoomaa fa'atti mul'achuus ibsa. I﻿toophiyaan amma dura Komishinii Farra Malaammaltummaa hundeessitee qabaattus hamma irraa eegamu hin bahanne jedhamuun qeeqama. Aangoon labsiin kennameefis hubannaa kennuufi eeruu fudhachuu fa'atti daangeffame. I﻿bsi waajira Ministira Muummee kunwaraanniifi weerarri koronaa xiyyeeffannoo mootummaa fudhachuu hubachuun malaammaltootni neetwoorkii jabeeffatanii ''Itoophiyaa kuffisuuf hojjechaa jiraachuu mariin uummata waliin godhameefi qorannoon agarsiiseera'' jedha. '﻿'Mootummaan gama nageenyaan akkuma godhe malaammaltummaa irrattis opireeshinii keessa deebii hin qabne gaggeessuu akka qabu bu'aan qo'annoo godhamee ni akeeka.'' M﻿ootummaan seerota, qajeelfamootaafi dambiiwwan malaammaltummaaf qaawwa uuman duuchuuf ni hojjetas jedhameera. Dabalataanis aanga'oota mootummaa dabalatee kanneen gocha kana keessatti hirmaatan saaxiluufi seeratti dhiyeessuun ni hojjetama. '﻿'Mootummaan akka qorannoon irra gaheen aanga'oota mootummaa, hojjettoota mootummaa kanneen malaammaltummaa kana gidduu deemuun si'eessan, kanneen matta'aa kennan irratti qorannoo gaggeessaa jira.'' K﻿oree biyyaalessaa ijaarame kanaaf miseensotni nama torba kan muudaman yoggaa ta'u, hogganaan waajira Tika Biyyaalessaa obbo Tamsagan Xurunaa fi Ministirri Haqaa biyyattii Dr Geediyoon Ximootiwoos ni argamu. M﻿M Abiy ibsa isaanii kanaan uummatni namoota malaammaltummaan shakku ragaa waliin koree kanaaf eeruu akka kennu sarara bilbilaa bilisaafi toora ergaa gabaabaa ifa godhaniiru. '﻿'Eeruuwwan kennaman nageenya warra eeruu kennee haala tiksuun eeggannoon iccitummaa isaa eegeen qoratama.''	https://www.bbc.com/afaanoromoo/articles/cw0w5jerqyvo
entertainment	Fardeen diidaa Gaara Qundhudhoo attamiin daggalatti hafan? Amma maalirra jiru?	Fardeen bosonaa Gaara Qundhudhoo kan Godina Harargee Bahaatti Aanaa Gursumitti argamaniifi waggoota muraasaan dura baduutti dhiyaatanii turan amma lakkoofsi isaanii dabalaa jira jedhameera. Afrikaa keessa yeroo dheeraaf fardeen diidaa/daggalaa biyya kibba ardichaatti argamtu gammoojjii Naamibiyaa keessa qofa akka jiraatan tilmaamama ture. Waggoota dhiyoon asitti garuu hayyuleen Itoophiyaa Kafanaa Ifaan (PHD) durfaman, jiraachuu fardeen gaaraa erga qorannoon deeggaramuun mirkaneessanii booda, dhimmichi gurra horate. Akka gareen qorattootaa ALA bara 2013tti Gaara Qundhudhoo gubbaa fardeen 11 duwwaatu ture. Bara 2010tti garuu 18 akka turan gareen qorattootaa kun ibseera. Qondaalli naannichaa BBCn dubbise ammoo, yeroo ammaatti lakkoofsi isaanii gara 29tti ol guddachuu dubbatu. Akka baayyinnisaanii dabalu maaltu gargaare? Fardeen kunneen attamiin bosonatti akka galan seenaan beekamu jiraa? Gaaffiilee kanneen ilaalchiisuun BBC Itti gaafatamtuu Abbaa Taayitaa Kunuunsa Naannoofi Jijjirama Qilleensaa Godina Harargee Bahaa Aaddee Miskii Mohaammed dubbiseera. Seenaa achi dhuftee fardeen kanneeniirratti ragaan barreeffamaa taa'e jiraachuu baatus, argaan dhageettii jiraattotta naannichaa seenaa fardeen kanaa ni hima. Aaddee Miskii waa'een faradoo kanneenii seenaa ummata naannichaa waliin hidhata akka qabu dubbatu. Yeroosaas yeroo lola Calanqootti tahe jedhu. ''Akka manguddoo irraa dhageenyetti fardeen Gaara Qundhudhoo seenaa guddoo qabu. Abbootiin keenya yeroo lola Calanqoo fardeen kanatti fayyadaman,'' jedhaniiru. Seenaan maanguddoonni dubbatan biraa ammoo: ''Bara 1876 keessa lola Oromoota Afran Qalloofi waraana warra Masrii kan Raawuf Paashaa jidduutti yeroo lolli gaggeeffamu, loltoonii Raabaa Doorii hedduun ni wareegaman. Faradoon lolarraa hafan, kan abbaan irraa dhume gaara Qundhudhoo gubbaatti dheessan,'' kan jedhudha. Ammallee seenaan argaa dhageettii biraa waan jedhu lakkii kun waggoota dheeraan dura, yeroo waraana Libina Dingiliifi Ahimad Giraanyi jidduutti taasifamerratti mudate jedhu. ''Bara 1528- 1560tti Mootii Libina Dingiliifi Ahimad ibin Ibraahim al-Gaazi (Ahimad Giraanyi) gidduutti lola gaggeeffame irratti, Libina Dingil waraana kana olaantummaan xumure. Loltoonnii Ahimad Giraanyis hedduun isaanii dhumnaan, fardeen jaraa dheessanii Gaara Qundhudhooti ol bahan.'' Aadde Maskiin, yeroos lakkoofsi fardeen kanaa baayyee akka tureefi booda keessa ammoo waljalaan haphachaa dhufuusaanii himu. ''Fardeen kun Godina keenyaaf qabeenya guddaadha,'' jedhu. Bifa faradoo kanneen wayita himanis, akkuma fardeen kaanii bifa bareedaa qabu, halluun isaanii adii fi diimaa dha. Kotteen isaaniis duudaadha jedhu. Fardeen kunneenis barbaacha baayyeen booda gara Gaara Qundhudhootti ol deebiifna kan jedhan Itti gaafatamtuun tun, wayita sanattis lakkoofsa saanii fardeen sagal qofa akka turan himu. Haa ta'u malee, amma wal horuun gara 29 ol guddataniiru. Faradoonni kunneen deebi'anii akka wal horaniif sababiin gumaata taasisan hedduutu jira jedhu Addee Maskiin. Fakkeenyaaf wayita himanis, kunuunsi eegdoota paarkiitiin taasifamuuf dhimma dursaan eeramu jedhu. Kana malees ''hawaasni naannoo fardeen kanatti argamu ni kunuunsa, Mootummaan Naannoo Oromiyaa illee eegduu ramadeefi bosonni isaan keessa jiranillee daangeffameetu nyaataa fi dhugaatiin achumatti dhiyaataaf,'' jedhaniiru. Haa ta'u malee, kunuunsi amma taasifamaaf jiru gahaa tahuu baatus jalqabbiinsaa gaariidha jedhu. ''Kana dura bakka daangeffame hin qabu ture. Daangeeffamuun kan eegalame waggaa lama dura. Akkasumas, dallaanis ergasii ijaaramef. Eddoon daangeeffameefi eegduun ramadamee mataansaa qabeenya kanaaf gahaa miti.'' Kanaafuu, ammallee Mootummaan Naannoo Oromiyaa, kan Federaalaa, akkasumas dhaabbileen dhimma kunuunsa naannoorratti hojjetan kan biroolleen kunuunsa fardeen lakkoofsi isaanii dabalaa jiruuf deeggarsa akka taasisaniif waamicha dabarsaniiru. Aaddee Maskiin akka jedhaniitti, fardeen kun faradoo warra kaan irraa garaagarummaa guddaa hin qaban. Hawaasa naannoo isaaniitti argamuufi kan isaan kunuunsa waliin walii galanii jiraachuu ni danda'u. Haa tahu malee, namoota halaalaa yeroo dheeraa booda itti deeman ykn fuula haaraa ni dheessu, irraas ni fagaatu. Warra itti siquufi isaanin tajaajilu immoo itti dhiyaatu jedhu. Gaarri Qundhudhoo fardoonni bosonaa kunneen keessa jiraatanis, godina Harargee Bahaa keessaatti argama. Bal'inni lafa fardeen kun amma irratti argamaniif ammatti daangeeffamee jirus heektaara 1,000 ta'uu kan himan Itti-gaafatamtuun tun, dabalataan daangeessuuf itti adeemaati jirra jedhan. Fardeenni kunneenis yeroo waan nyaatan bosona keessaa dhabaniitti gara lafa jireenyaa namootaatti gadi bahuuf dirqamu. Wayita sanattis hawaasni akka qabeenya isaatiitti tiksuun gara bosona isaanitti deebisa malee miidhaan irratti dhaqqabsiifamu akka hin jirre dubbatu. Dokumentariin waggoota sadiin dura OBN'n hojjetame akka jedhutti, fardeen Gaara Qundhudhoo ''kaanirraa adda kan godhu, Afaan Oromoon wayita yaaman, kan owwaataniifi kan namatti dhufan tahuusaaniiti,'' jedha gaazexeessaan. Akka ragaan marsariitii dhaabbata miti-mootummaa bineensota baduuf qophaa'anirratti hojjetu (IBREAM) jedhamurraa arganne akka mul'isutti, sababoota fardeen kun lakkoofsi isaanii amma dura daran hir'ataa dhufeef keessaa tokko jiraattonni naannichaa fardeen kana adamsanii qabuun madaqsu isaaniiti. Gosa fardeenii kanneenirraa dhalatanis gabaarratti haalaan barbaadamu waan taheef, kuni jiraachuu gosoota fardeenii kanaaf haalaan yaaddeessaadha jedha. Gaara Qundhudhoo gubbaa fardeen kana malees, naannoo bosona sana keessa waraabessaafi leenca dabalatee, bineeensi bosonaa gosa adda addaa bosonicha keessa jiraatulleen, hanga ammaatti miidhaan bineensoota kanneeniin fardeen kana irra gahe homtuu hin jiru jedhan.	https://www.bbc.com/afaanoromoo/oduu-53147003
sports	Xiinxala Kitaabaa: 'Yeroo sirrii itti dhalatan - Odeessa Fayyisaa Leellisaa'	"""Bilisummaaf qabsaa'uuf ani karaa adda ta'en filadhe. Maaraatooniin Olimpikii Riyoo De Jeneriyoo bara 2016 eessatti akka eegaleefi wayita xumuramu harkaa koo qaxxaamursuun dhugumatti maal jechuu akka ta'e ammallee na ajaa'iba."" Kunneen jechoota Atileet Fayyisaa Leellisaa kan bara 2016 Olimpikii Riyoo De Jeneeriyoo irratti harkaa isaa qaxxaamursuun xiyyeeffannoo addunyaa argateeti. Gochi isaa kun hanga yaadameen ol bu'aa argamsiisee jira. Isteefanii Isteegal, barreessituun lammii Awustoraaliyaa, taatee kana irraa ka'uun kitaaba Afaan Ingiliziin barraa'e matadureen isaa: ""A Time to be Born - The Story of Feyisa Lilesa"" jedhu qopheessitee dhaabbata maxxansaa 'Red Sea Press' jedhamuun maxxanfame. Afaan Oromootti yoo deebifamu 'Yeroo sirrii itti dhalatan - Odeessa Fayyisaa Leellisaa' akka jechuuti. Kitaaba kana boqonnaa jalqabaa keessatti Fayyisaan waa'ee jajjabina atileetii beekamaa lammii UK - dhalataa Somaaliyaa ta'e Moo Faaraa irraa argatee haasa'a. ""Wantin hin daganne tokko, kennaa qaalii Moo Faaraan naaf kennedha. Innis mormiikoof beekamtii kennuun kophee isaa addaa naaf kenne,"" jechuun dorgomicha booda wanna ta'e yaadata. ""Fayyisaa, anis akkuma keen ture, mucaa Afrikaa hiyyeessa kophee hin qabnen ture"", jedhe Moo Faaraa. Akka Fayyisaan jedhutti Moo Faaraa wayita kophee isaa kennuuf ija isaa keessa imimmaantu ture. ""Anis biyya koo rakkoo hedduu qabdu of duubatti dhiiseesa,"" jedheen. Kitaabichi waa'ee atileetii kanaa fi waa'ee harka qaxxaamuruu isaa qofa osoo hin taane waa'ee uummata adda ta'e tokkooti - waa'ee qabsoo uummata Oromooti. Harka qaxxaamuruun Fayyisaan agarsiisee mallattoo qabsoo Oromoo - kan Itoophiyaa fi Itoophiyaan alatti hiikaa siyaasaa guddaa qabudha. Mallattoon kun wanti yeroos  Itoophiyaa keessatti ta'aa ture xiyyeeffannaa addunyaa akka argatu taasise. Kitaabicha keessatti Fayyisaan waa'ee isaa fi waa'ee uummata isaa jalqabaa akka dhumaatti ofumaan hima. Kitaabichis akka nama seenaa ofii ofiin seenessuutti dhiyaate. Yaadannoowwan Fayyisaa humna qabu. Haalli guddina isaa, gandi dhaloota isaa, haalli teessuma lafaa, amala maatii isaa, haqa dhabuu daa'umummaa irraa eegalee argaa guddate…kkf. Seenessi kun eenyummaan isaa akkamiin haala guddina isaatiin akka ijaarame agarsiisa. Barreessituun kitaabichaa Dr Isteefaanii Isteegal wayita jalqaba Fayyisaan harka qaxxamursuu isaa agartu hojii tola-ooltummaaf Finfinnee turte. Baay'ee ishee hawwatee waan tureef seenaa gocha kana duuba jiru soquu eegalte. Xumura irrattis kitaaba barreessuuf murteessite. ""Itoophiyaan biyya durii, salphaatti hubachuun nama rakkisudha. Beelaa fi hongeen maqaan ishee dhaahamaa turullee atileetota fageenya dheeraa beekamoo qabdi - kuni na ajaa'iba ture,"" jetti Dr Isteegal Dr Isteegal Itoophiyaa kan deemte Hagayya bara 2016 yoo ta'u tola-ooltummaan barsiisuu dhufte. Finfinnee kan geesse guyyaa hiriirri mormii guddichi Oromoo Hagayya 2016 taasifame bariitu ture. ""Uummaticha, haala jiruuf jireenya isaanii, rakkoo isaaniis argaan ture,"" jetti. Ergasi haalli nageenyaa hammaachaa dhufuu fi labsiin yeroo muddamaa labsamuu himti. Gochaa Fayyisaan Olimpikii Riyoo irratti agarsiise utubaa godhachuun qorachuu eegalte. Mormii Oromoo dudduuba taateewwan jiran wayita qorachaa turte Fayyisaa qunnamtee waa'ee jireenya isaa akka barreessitu gaafattee hayyama argatte. ""Muuxannoon Itoophiyaa keessatti qabu, Fayyisaa waliin hariiroon uume, qunnamtiin namoota adda addaa waliin godhee fi af-gaaffiiwwan ani taasise kitaaba hin dagatamne kana akkan barreessu na taasise jetti. Fayyisaan ifaa fi sodaa malee waa'ee isaa fi waa'ee Oromoo waan itti himeef Dr Isteegal dinqisiifannaan isaaf qabdu daran jabaadha. Barreessituun kun kitaabicha kan eegaltu waan Fayyisaan jedhe kanaani: ""Hagayya 21, 2016 gaafa Maaraatoonii fiigu san, keessa koo gaddatu ture. Dhiirotaa fi Dubartoota dhibbaan lakkaa'aman kan hedduun isaanii umuriin anaan qixaa, ykn anaa gadii ykn na angafan, kan mootummaan Itoophiyaa gara jabinaan ajjeese yaadaan fiiga ture. Yaadannoo hiriyoota koo dhiyoo, miseensota maatii koo, firootaa fi namootan beeku biroo sababa Oromoo ta'aniif qofa ajjeefaman, reebaman, hidhaman fi namaa gadi godhaman baadheen fiiga ture. Yaadannoo gidiraa, salphinaa fi cunqursaa daa'imummaa koo irraa eegalee hanga mootummaan sun aangoorra ture mara argaa fi dhagahaa guddadhe baadheen fiiga ture. Yaadannoo warra gidiraafamaa turanii fi ammas gidirfamaa jiraniitiin kanan mallattoo qabsoo nagaa san olimpikii irratti kan agarsiise …"" Guyyaan yaadannoo qabeessa ta'e sun Dilbatarra ture kan oole. Hagayyi 21, 2016 kan yaadatamu atileetiin Keeniyaa Eliyuud Kipchoogee maaraatoonii olimpikii warra dhiiraa sa'aatii 2:08.44 keessatti injifatee meedaaliyaa Warqee injifachuu isaan osoo hin taane atileetii Itoophiyaa lammaffaa baheen ture. Fiigichi sun sammuu namoota hedduu keessatti hafe. Mallattoo tokko qofaan waa'ee qabsoo Oromoo addunyaaf barnooti kenname. Miidiyaaleen idil-addunyaa hiikaa mallattoo sana ibsuuf jecha waa'ee qabsoo Oromoo himan. Iftuu Mul'isaa, haati warraa atileet Fayyisaa Leellisaa Finfinneerraa fiigicha san hordofaa turte. Akkas jette: ""Yeroos baay'ee sodaadheen ture garuu ammoo isa waanan beekuuf hedduu nan ajaa'ibne. Keessa isaa aarii hedduu qaba ture."" Fayyisaan akkuma Oromoota biroo, waa'ee saamicha lafaa mufii qaba ture. Kanaaf haguma fiigicharraa fedhii qabu, mormii saamicha lafaarraas fedhii qaba ture. Fayyisaan Bitootessa 1 bara 1990 Jaldu ganda Tulluu Bultummaa jedhamtutti dhalate. Horii tiksaa guddate. Abjuun isaa jalqabaa loltuu ta'uu ture. Seenaan isaa kitaabichaa fuulawwan 40 jalqabaarratti barreeffaman dubbisuun daran hawwataadha. Faayisaan gootummaa Abbabaa Biqilaa fi Hayilee Gabrasillaasee kan fiigicha dheeraan milkaa'aniin booji'ame. Daa'imummaan aadaa Oromoo keessatti guddachuu kan himu Fayyisaan, waa'ee akaakayyuu isaa wantoota ajaa'iboo hima. Durduriiwwan akaakayyuun isaa itti himaa turetti ni amana ture. Afaan Oromoo dubbachu qofa osoo hin taane farad gulufaa fi sirnootaa aadaa fi amantii kaan keessatti hirmaachaa guddate. Waa'ee fiigichaan mana barnootaa deemuu. Gabaa Sanbataa dhaquuf ayiruuwwan keessa qaxxamuru, lukkuu fi hoolota achitti gurguraa ture, haala teessuma lafaa, hariiroo hawaasaa fi kkf qalbii dubbistootaa dhuunfatu. Gabaabumatti seenaa fayyisaa dubbisuun waa'ee Oromoo, aadaa, amantaa fi afaan Oromoo, fedhii fi akka itti yaadan, hundaa ol ammoo seenaa Oromoo fi galma isaanii illalchisee barnoota guddaa kenna. Faayyisaan siyaasarraa duubatti osoo hin jenne ifatti ilaalchaa isaa fi rakkoolee jiran barreessituu kitaabichaatti hime. Wantoonni barreeffaman tokko tokko battalatti hubachuun waan cimuuf, dubbistoonni jiddu jidduun kitaabicha cufanii takka yaaduu maalu. Waan kitaabicha keessa jiru mara himuun hin danda'amu barbaachisaas miti, dubbistootaaf dhiisuu wayya. Garuu kitaabichi seenaa Fayyisaa bira taree seenaa Oromiyaa akka himu tuquun barbaachisaadha. Kitaabicha keessatti gaaffilee kanneeniif deebii argattu: Fayyisaan maaliif miira sabboonummaa Oromummaa qabaate? Wayita ganda isaa gadi dhiisee Finfinneetti gale maaltu ta'e? Dorgommiiwwan idil-addunyaa irraa maal barate? Akkamiin taatee harka qaxxaamursuu sanarra gahe? Waggooti lama baqaarra ture maal fakkaatu turan? Maaliif gara Itoophiyaa deebi'uu murteesse? Wayita deebi'etti maaltu isa mudate? fi kaanis. Kitaabichi kanneen seenaa Oromoo beekan irra deebiin yaadachiisa, kan gonkumaa hin beekneef ammoo ni barsiisa. Barreessituun kitaabichaa akkamiin seena kana gadi fageenyaan akka barreessite nama hawwata. Kitaabichi Afaanota Itoophiyaatti osoo hiikamee gaariidha. Xumura irratti Fayyisaan Onkoloolessa 1 bara 2018 gara biyyaa deebi'e. Barreessitittiin erga Fayyisaan deebi'ee booda 2018, 2019, 2020 wantoota ta'an fuula xumura kitaabichaan booda jiran irratti gaggabaabsitee barreessiteetti. Du'a artiist Haacaaluu Hundeessaa fi hokkora sana booda uumameen namoonni 177 ajjeefamuu kaafte. Erga Fayyisaan biyyatti deebi'ee Oromoonni hidhaatti darbatamuun itti fufuu eeruun Jawaar Mohaammad akkasumas Baqqalaa Garbaa maqaa dhahuun xumurti. Silaa kitaabichi haala amma Oromiyaa keessa jiru fi waan Fayyisaan amma itti jiru himuun goolabamee gaarii ture. Hubachiisa: Barreessituun kitaabichaa maaliif Fayyisaan biyyatti deebi'uu irratti kitaabicha akka xumurte gaafatamteetti. Kitaabichi waggaa dura waan xumurameef haala amma jiru itti dabaltee fooyyessuun naaf hin mijanne jette. Fuulduraaf kitaaba biraan itti deebi'uu akka maltu himteetti."	https://www.bbc.com/afaanoromoo/oduu-55853173
sports	Bara 2020 keessa akka itti humni ispoortii addunyaa jijjiire	"Bara 2000 pireezidantiin Afrikaa Kibbaa yeroo sanii Neelsan Maandellaan ""ispoortiin humna addunyaa jijjiiru qaba"" jedhanii dubbatanii turan. Bar-kurnee lama booda barri 2020 dubbii isaanii kana mirkaneesse. Barri kun bara atileetonni gosa ispoortii hundaa - kubbaa miilaa, kubbaa saaphanaa, teenisii fi kanneen konkolaataa oofuun dorgoman marti itti socho'an ture. Loogii sanyummaa balaaleffachuun, jijjiiramni akka dhufu gaafataa turan. Ameerikaa kan jiru taphataan kubba miilaa sarara duraa Seeraa Liyoon Keey Kaamaraa ajjeechaa Joorji Filooyid hordofee mormiitti seene. Sana gochuu isaatiin daa'imman isaa hamilee horachuu fi hegeree isaaniif abdii argachuu BBC'tti hime. ""Mormiif wayitan lafarra ciisu ilmi koo osoon ani isa hin gaafatiin na waliin gadi ciise - umuriin isaa reefu ganna sadi qofa,"" jedhe. ""Kanneen sanyii biraa ta'an garuu nu waliin dhaabbatan mara nan galateeffadha,"" jedha Kaamaraan. Barri 2020 bara taphattoonni pirimar liigii Ingilaand osoo tapha hin eegaliin dura jilbeeffatanii mormii loogii sanyummaa agarsiisan ture. Ispoortiin yaada namootaa jijjiiruu fi loogii sanyummaa mormuu keessatti qooda taphatu olaanaa qaba jetti atileetiin utaalchaa lammii Ameerikaa Toorii Firaankiliin. ""Ispoortiin dhiibbaa guddaa uumuu akka danda'u natti dhagaahama"" jette. ""Ispoortiin qaama guddicha aadaa Ameerikaati. TV fi maxxansaaalee adda addaa irratti yeroo bal'aatu kennamaaf. Atileetonni gareelee gurguddoo ejjennoo qabatanii wanti morman dhiibbaa guddaa uuma."" Hagayya 26 bara 2020, taphataan kubbaa kaachoo Milwawuke Baaks poolisiin nama gurraacha Jeekoob Bileek ajjeese ollaa istaadiyamiin garee Orlaandoo Maajik itti argamu waan jiraatuuf garee kana waliin taphachuu dide. NBA sana booda taphoota kaanillee irra deebiin yeroo itti taphataman jijjiire. Gosooti ispoortii kaanillee atileetonni mormii dhageesisuu isaaniitiin tapha adda kutuun yeroo taphaa jijjiiruuf dirqamanii turan. Firaankiliin akka jettutti atileetonni dhageettii jabaa qabu - kanaaf maaliyyuu haa ta'u jibba sanyummaa mormuun sagalee isaanii dhageesisuu qabu. Atileetiksiif waltajjiin mijataan taphota Olimpiikiiti. Silaa osoo sababa koronaavaayirasiin haqamuu baate kan baranaa irrattis wanti haaraa mul'achuu mala ture. Seenaa keessatti atileetonni dhimmooti siyaasaa fi hawaasummaa gara garaa xiyyeeffannaa akka argatan Olimpiikiitti fayyadamaa turan. Kana Koreen Olimpiikii Idil-addunyaa IOCn hin hayyamu. Amajjii 2020 yaada Olimpiikiin Tokiyoo ni adeemsifama jedhuun koreen kun hiikoo seera Olimpikii keewwata 50 kan ""agarsiisa siyaasaa, amantaa fi olola sanyii bifa kamiiyyuu Olimpiikii irratti mul'isuun dhorkaadha"" jedhu ibsuun qajeelfama baasee ture. IOCn addatti ""mallattoo harkaa agarsiisuu fi jilbeeffachuu"" akkasumas ""sirnoota ykn pirootokoolii kabajuu dhabuu"" ni dhorka. Kun bara 2019 atileetiin Ameerikaa burruusa darbattu Giiwen Beerii taphoota Paan-Afrikaan irratti harka ishee abootteffattee ol kaasuun jibba sanyummaa Ameerikaa keessa jiru balaaleffachuu hordofeeti. Beeriin baatilee 12f tapharraa ugguramtee booda ispoonsaras dhabdee akka turte himte. Gochoonni akkanaa atileetota irratti dhiibbaan inni qabu maallaqa dhabuu qofa osoo hin taane hanga lubbuu isaanii dhabuu isaan geesisa. Bara 1968 lammileen Ameerikaa Toomii Ismiiz fi Joon Kaarloos waltajjii badhaasaa fiigicha meetira 200 irratti kophee malee, kaalsii gurraachaa fi guwaantii gurraachaan harka isaanii abootteffatanii ol kaasuun jibba sanyummaa morman. Lammii Awustiraaliyaa biraa tokko Piitar Noorman waliin hanga dhumaatti Olimpiikii irraa ittifaman. Haa ta'u malee jarri sadanuu amma Koree Olimpikii Idil-addunyaan dabalatee akka goototaatti ilaalamu. Bara 2016 Olimpiikii Riyoo irratti Maaraatooniin lammaffaa kan bahe Fayyisaa Leellisaa harka isaa mataa isaa gararraatti qaxxaamursuun addunyaa ajaa'ibsiisee ture. Wayita fiigicha isaa xumuru mallattoo mormii Oromo agarsiisuun qabsoo sochii hawaasummaa fi siyaasaa keessaa moggaatti baafamu uummanni itti ture deeggare. Qabsoon Fayyisaan mallattoo kana agarsiisuuun deeggare siyaasa Itoophiyaa keessatti jijjiiramni akka dhufu taasiseera. Jijjiiramichi kallattiin waan Fayyisaan raawwateen dhufuu baatullee, wanti inni godhe qabsoon deemaa ture xiyyeeffannaa addunyaa akka argatu taasiseera. Gochi akkanaa seera Olimpiikii keewwata 50 kan faallessudha. Atileetonni osoo hin adabamiin ykn dhorkaa malee mormii isaanii dhageessifachuu akka danda'an hoggantoota IOC waliin dubbachuutti jiru jetti Toorii Firaankiliin."	https://www.bbc.com/afaanoromoo/oduu-55509015
politics	Pireezidantiin Senegaal Maakii Saal mootummaa diigan	Pireezidantiin Seenegaal Maakii Saal mootummaasaanii diiguusaanii, ibsi waajira pireezidantichaarraa bahe ni agarsiisa. Pireezidant Saal kan hojiirra oolchuufis, labsiiwwan afur mallatteessuun raggaasaniiru. Pireezidantichi maaliif kana akka godhan sababni dhiyaate kan hinjirre oggaa tahu, kaabineen haarayaas yoom hundaa'a kan jedhus hin baramne. Mootummaan isaanii diigame kun ministeerota 32 fi barreessitoota olaanoo (state secretaries) sadi of keessaa qaba ture. ''Haga mootummaan haaraa bakka bu'utti, ministeeroonni fi barreessitoonni hojii gadhiisuuf jiran kunniin hojii of harkaa qaban hojjechuu itti fufu,'' jedha ibsi bahe kun. Pireezidant Maakii Saal filannoo Bitootessa 2019 godhameen marroo lammeessoof, waggaa shan bulchuuf injifatan. Haatahu malee, mormitoonni isaanii pireezidantichi morkattoota isaanii ciccimoo akka hin dorgomne dhorkan jechuun qeeqa irratti dhiyeessu. Amma duras pireezidant Saal, filannoo injifatanii torbee muraasaan booda, tasumaa osoo hin eegamin waajira ministeera muummee biyyattii diigan. Qeeqxoonni isaanis aangoosaanii daranuu cimsachuuf kana godhan jedhu. Guyyaa Roobiis labsii kan biraatiin, aabba Saal iddoo barreessaa olaanaa waajira pireezidaantichaas diiguusaanii AFPn gabaaseera. Teessoon isaanii kan diigame barreessaan Mahammed Boun Abdallah Diyoon jedhaman kun, waahila isaanii yeroo dheeraafi ministira muummees nama turanidha. Kana malees Maakii Saal, ministira muummee duraanii kan biraa ka turan Aminata Turee jedhamanis aangoorraa kaasaniiru. Aadde Aminaataa dura teessuu mana maree diinagdee, hawaasummaafi naannoo (CESE) jedhamu turan. Namni siyaasaa kun ministeera haqaalee tahuun tajaajilaa kan turan wayita tahu, mirga dubartootaa fi farra-malaammaltummaaf qabsaa'u. Akka taajjabadoonni muraasni jedhanitti Aadde Aminaataa pireezidaantii biyyattii tahuuf namoota fedhii qaban keessaati.	https://www.bbc.com/afaanoromoo/oduu-54717306
sports	Awustiraaliyaan viizaa taphataa teenisii beekamaa Novaak Jokoviich haqxe	"Taphataan teenisii addunyaarraa sadarkaa jalqabaa harkaa qabu Novaak Jokoviich akkuma Awustiraaliyaa Meelbarn gaheen viizaan isaa irraa mulqame. Taphataan lammii Sarbiyaa kun buufata xiyyaaraa magaalattii tokkotti qabamee sa'aatii hedduuf erga tursiifamee booda, ulaagaa biyyatti seenuuf barbaachisu waan hin guutneef gara biyya isaa deebifama jedhan qondaalonni to'annoo daangaa. Gara hoteela mootummaan namoota to'atee itti tursiisu tokko geeffamee, hanga balaliin gara biyya isaa ittiin deebifamu gahuutti achi tursiifamaa jiraachuun gabaafameera. Kana hundaaf kan isa saaxile talaallii Covid osoo hin fudhatiin dorgommii teenisii 'Australian Open' irratti dorgomuuf hayyama argadhe jedhee dubbachuu isaati. Novaak Jokoviich ammatti talaallii fudhachuu fi dhiisuu isaa wanti mirkanaa'e hin jiru. Haata'u malee bara darbe ifatti talaallii mormaa ture. Akka seera Awustiraaliyaatti namni tokko gara biyyattii seenuuf ykn talaalamuu qaba ykn ammoo addattii talaallii malee akka seenu hayyamni kennamuufi qaba. Dhaabbatni dorgommii 'Australian Open' qopheessu 'Tennis Australia' taphataa kanaaf talaallii malee akka seenu hayyama kennuu himeera. Adeemsi hayyamichi ittiin kennameefis ifaa fi seera qabeessa ta'uu hime. Haata'u malee Jokoviich battala Dubaay irraa ka'ee Meelbarn qubatetti rakkoon isa mudate. Humni to'annoo daangaa Awustiraaliyaa ibsa baaseen akka jedhetti ""ulaagaa Awustiraaliyaa seenuuf barbaachisu guutuu isaaf ragaa dhiyeeffachuu hin dandeenye, kanaaf viizaan isaa haqame"". ""Namoonni lammii Awustiraaliyaa hin ta'iin viizaa hin qabne ykn seensa irratti viizaan irraa haqame to'atamanii Awustiraaliyaa keessaa akka bahan taasifama,"" jedhe. MM Awustiraaliyaa Iskoot Moorisan Jokoviich addatti waanti irra gahe hin jiru, namni seera biyyattii ol ta'e hin jiru jedhan. Hayyamni talaallii malee akka seenu kennameef akka hin jirree fi ragaa gahaa akka hin dhiyeessine himan Aab Moorisan. Jokoviich ol-iyyannoo seeraa akka dhiyeeffatuu danda'u ykn ammoo akka haaraatti viizaa gaafatee biyyattii seenuun dorgommii irratti hirmaachuu akka danda'u gabaasaaleen biyya keessaa ni mul'isu. Miidiyaaleen biyyattii akka gabaasanitti hoteelli taphataan kun yeroof tursiifamuuf geeffame akka mana hidhaatti immigireeshinii biyyattiin kan tajaajilu yoo ta'u, iddoo weerarri Covid irra deddeebiin mudatu akkasumas balaan abiddaalee dhiyeenya ka'ee turedha. Akkaataan taphataan kun itti keessumsiifame biyya isaa Sarbiyaa keessatti dheekkamsa kaaseera. Abbaan isaa Sirjaan Jokoviich ilmi isaa buufata xiyyaaraatti kutaa poolisootaan eegamu keessa tursiifame jechuun komate. Pireezidantiin Sarbiyaa Aleeksaandar Vuchiich taphataan kun 'gocha hin malletu irratti raawwatame' jedhee, 'Sarbiyaan guutuun akka isa deeggaru' dubbate. Covid haalaan kan itti hammaate Awustiraaliyaan uggura cimaa labsitee jirti. Lammileen ishii ganna 16 olii dhibbeentaan 90 ol talaallii fudhataniiru. Dorgommiin 'Australian Open' Amajjii 17, 2022 kan eegalu yoo ta'u, Jokoviich amma dura yeroo sagal dorgommicha injifateera."	https://www.bbc.com/afaanoromoo/oduu-59891105
health	Talaalliin Covid-19 yaaliirra ture adda cituun hagam yaaddessaadha?	Yaaliin talaalli koronaavaayirasii yuunivarsiitii Oksifoord kan abdiin eegamaa ture erga namni tokkoo yeroo yaalii kilinkaarra jirutti dhukkubsatee booda addan citeera. Kun waanta nama naasisu fakkaata. Dhabbatni talaallii kana Yunivarsitii Oksifoord waliin ta’uu hojjate AstraZeneca garuu kun ‘addaan kutu’  baramedha, “dhukkubni hin baramne kun” talaallichaa fudhachuu dhabuu waliin kan walqabatu fakkaata jedha. Kanaaf yaalii talaallli addaan kutuun hagam barameera, egeree taalalli Covid-19 eegamuuf maal ibsa? Wa’ee yaalii talaallii kanaa maal beekna? Talaalliin'AstraZeneca-Oxford' kun addunyaa irrattii talaalli koronaavaayirasii argachuuf dorgommii taasifamee irratti kan dursan keessaa tokkodha. Kanaaf barfannaan kamuu hamilee kan nama cabsudha. Addaan kan kutame sababa talaallichi irratti yaalamaa jiru tokko UKtti “dhukkubni cimaa talaallii fudhachuurra dhufe jedhamee shakkamu” irratti argame hospitaala seenuu isaa booda akka ta’e gabaafameera. Odeeffannoon gadi fageenyaan baramuu baatuus Stat News dhukkubsataan kun  bayyannachuu hin hafu jechuun gabaaseera. AstraZeneca ibsa  baseen: “yaalii talaallichaa kan adda kunneef qorannoo barameen of-eeggannoo goochuufi.” Gulaalaan Meedikaalaa BBc Fergas Waalshi, adeemsi kun “guyyoota” fudhachuu danda’a jedha. Yaalii talaallii addaan kutuun kan baramedhaa? Akka Waalshi jedhutti , addaan kutuun akkanaa “waan barame miti.” “Yeroo hirmaattonni hospitaala seenaanii maddi dhukkuba isaani hin baramnetti qorannoon akka addan kutamu taasifama,” jedha. Dubbi himaan Oksifoord Yunivarsitii, “yaalii bal’aa keessatti, dhukkubni uumamu danda’a ta’us garuu addattii kun qoratamuu qaba,” jedhaniiru. Dabaluunis yaaliin talaallii koronaavayirasii yeroo addan citu kun yeroo lammataa ta’uu hima. AstraZeneca fi Yunivarsitiin Oksiford tarkaanfiin kun ariitii tallaalliin kun gabaaf ba’u irratti kan rakkoo hin uumne akka ta’uu mirkaneessuufi jedhaniiru. Kibxatarra AstraZeneca dabalatee dhabbileen qoricha oomishan gurguddoon sagal talaallii Covid-19 hojjachaa jiran dursatti talaallii argachuu irratti “waliigaltee seena qabeessa”  mallatteessaniiru. Dhaabbati Fayyaa Addunyaa (WHO) taalaalliwwan 180 ta’an addunyaa irratti kan yaalamaa jiran ta’us  hanga ammaatti garuu kan yaalii isaani fixan tokkollee hin jirani. Talaalliin eegumsaafi bu’a qabeessa ta’e waggaa kanatti ni rageeffama jedhee akka hin yaadne sababni isaas yaaliin isaa yeroo dheeraa waan fudhatufi jedha dhabbatni kun . Talaalliin AstraZeneca-Oxford yaalii sadarkaa tokkoffaafi lammaaffa waan xumureef, yaaliin amma addan citus  sadarkaa sadaffaatti torban dhufanitti eegaluuf kan ture waan ta’eef abdii kan qabu fakkaata. Yaaliin sadarkaa sadaffaa hirmaanna namoota hedduu waan barbaaduuf waggootii dheeraaf turuu danda’a. Pirezdaantiin US Doonaald Tiraamo talaalliin Sadaasaa 3 dura US keessatti akka argamu akka barbaadu dubbateera, ta’uus garuu  namoota tokko tokkoof yaadni isaa kun soodaa of eggannoorra siyaasaa dursuun talaallli ariifachiisa kan jedhu kaaseera.	https://www.bbc.com/afaanoromoo/oduu-54106342
politics	Yukireen hanga Kirimiyaa bilisa baastutti lola itti fufti - Zeleniskiin	"Waraanni Yukireen Kirimiyaatti eegale, Kirimiyaa bilisa baasudhaan xumuramuu qaba jedhe pirezidaantiin Yukireen Voloodmir Zeleniskiin.  \n\nZeleniskiin kana kan jedhe dhohiinsa guddaan buufata xayyaaraa waraanaa Raashiyaa Kirimiyaatti argamutti erga dhagahamee sa'aatii muraasa booda. Dhohiinsa kanaan namni tokko du'uun gabaafameera.  \n\nZeleniskiin karaa TV lammiilee biyyaattiif taasiseen waa'ee dhohiinsa buufata xayyaara Raashiyaatti mudatee waan jedhe hin qabu. ""Kirimiyaan lafa Yukireen, tasumaa ormaaf kenninee hin teenyu,"" jedhe Zeleniskiin.  \n\nRaashiyaan dhohiinsa buufata waraana isheetti mudate haleelladhaan wal hin qabatu jette. Angawaan olaanan Yukireen tokko ammoo haleellicha keessaa harki Yukireen akka hin jirre dubbate.  \n\nKirimiyaan hanga bara 2014tti Raashiyaadhan to'atamtutti qaama Yukireen turte. Raashiyaan erga to'atteen booda murtee ummataa gaggeessiteen Kiriimiyaan fedha isheetti makamuuf murtessite jette. Raashiyaan humna fayyadamuun murteen akka gaggeeffamu waan gootef hawaasni idil-addunyaa harkatti kuffisee ture.  \n\nGuyyaa kaleessaa 09, 2022 buufata waraanaa Saakii jedhamutti dhohiinsi gurguddaan dhagahamee ture. Buufanni waraanaa kun lixa Kirmiyaatti argama.  Namoonni ijaan argine jedhan akka dubbatanitti walitti fufiinsa dhohiinsi si'a 12 mudate. Kirimiyaatti Biiron Fayyaa Raashiyaan muudde akka ibsetti namni tokko du'eera. Ministeerri Ittisaa Raashiyaa dhohiinsi mudate kuusaa meeshaa waraanatu dhoheetu malee haleellan qaqqabe akka hin jirre ibse.  \n\nAngawaa olaanaa Yukireen kan ta'an Makaayilo Podollaayik akka jedhanitti Yukireen haleellaa kana hin gaggeessine. Haleellaa Kirimiyaa irratti gaggeeffamu kamiyyuu Raashiyaan akka salphaatti hin laaltu. Pirezidaantin Raashiyaa duraanii Dimiitrii Medvedeev ji'a darbe, Yukireen haleellaa Kirimiiyaa irratti gaggeessiti taanan, ""qiyaamaatu ishee eeggata"" jedhee ture. Zeleniskiin haasaa dheeraa kaleessa taasise keessatti waa'ee dhohiinsa buufata waraana Raashiyaa kaasuu baatus, ""Raashiyaan Kirmiyaa to'achuu isheetin waraana Yukireen irratti eegaluu ishee yoomillee hin dagannu"" jedhe.  \n\n""Raashiyaan waraana kan eegalte Kirimiyaa irraayi, kan xumuramuu qabus Kirimiyaa bilisa baasudhaani,"" jedhe Voloodmir Zeleniskiin. Zeleniskiin akka jedhetti, waraanni Raashiyaa fi Yukireen kun bulchiinsa galoo galaanaa kan taate Kirimiyaa bilisa baasun xumuramuu qaba, haa ta'u garuu yeroo addaa addaatti dhimma Kirimiyaa irratti yaada garaa garaa dhiyeessaa ture.  \n\nKanaan dura, Raashiyaan daangaa Yukireen osoo Raashiyaan bara kana lola hin eegalin ture deebistee Yukireenif yoo laatte, Raashiyaa wajjin nagaa akka buusu dubbatee ture; kana jechuun Kirimiyaa bilisa baasun dirqama hin turre jechuudha."	https://www.bbc.com/afaanoromoo/articles/cd19x90z436o
sports	Liiverpuul 14 galchuu danda'a ture, Haalaandi haatirikii, imala Arsenaal %100- Priimer Liigii Ingilizii	Injifannoo Liiverpuul kaleessa Barnimaz irratti galmeesse 9 fi 0 dura qabxii akka kanaa yeroo sadii qofa galmaa’ee beeka. Maanchister Yuunaayitid Ispichii fi Saawuzhampitan irratti galchii wal fakkaataa 9 fi 0 galmeessee ture. Kan biraan ammo Leester Siitiin Saawuzhampitan irratti kan lakkoofsise ture. Taphataan Liiverpuul Roobertoo Firmiinoon taphoota 20 darban taphate irratto galchii homaa hin lakkoofsifne ture. Tapha Barnimaz waliin godhan irratti galchii lama lakkoofsisuun sadii ammoo mijeessee kenne. Firmiinoon galchii lakkoofsisuun rikardii gaarii qabaachuu baatus taphattootni kaan isa waliin taphachuu jaalatu. Sababni isaa ammo ofittummaa waan hin qabneef kubba mijeessee waan kennuuf jedhe taphataan duraanii Cheelsii Paat Neevin. Paat ‘’Liiverpuul galchii 12,13,14 galchuu danda’u ture. Waan hundinuu haala gaariin jalqabee deemaafii ture. Barnimaw guyyaan akkasii seenaa keessatti akka irra deebiin isaan hin mudanne hojjetu jedheen abdadha’’ jedhe. Barnimaz irratti galchii hedduun akkasii yeroo lakkoofsifamu kun kan jalqabaati. Iskoot Paarker, leenjisaan kilabichaa waan akka kana ana mudatee hin beeku. Nama dhukkubsa jedhe. Dorgommiin bara kanaa jalqabee taphoota afur irratti galchii 16tu irratti lakkaa’ame. Maanchister Siitiin bara darbe Kiristaal Paalaasiin injifachuun itti cimee ture. Gareen Paatirk Viyeeraa tapha kaleessaa irrattis galchii lamaa fi 0’n dursa qabatee ture. Boqoannaa booda Erliingi Haalaandi galchii sadii lakkoofsisuun, Bernaandoo Silvaa galchii tokko lakkoofsisanii 4 fi 2’n mo’atan. Haalaandi paawondii miliyoona 51.5n Maan Siitii erga galee gahumsa isaa agarsiisaa jira. Taphoota afur irratti galchii jaha lakkoofsisuu isaati. Daarwin Nuunez Liiverpuul yoo galu, Haalaandi waliin wal dorgomuun kilaba isaanii waancaaf dorgomaa taasisu jedhamaa ture. Liiverpuul dorgommii kana irratti suuta jalqabe. Maan Siitiin qabxii 10’niin Arsenaalitti aanee lammaffaa irra jira. Nuunez adabbii kaardii diimaan Liiverppuliif taphataa hin jiru. Haalaandi ammoo milkaa’aa jira. Gama biraan Maanchister Yuunaayitid turban darbe Liiverpuuliin erga injifate kaleessas Saawuzhampitan mo’ate. Erik Ten Haag Roonaaldoo fi Haarii Maguweer taa’umsa jijjiirra irratti kaa’anii taphicha eegalan. Chelsiin taphataa tokko kaardii diimaan dhabus galchii Raahem isterliinhi lamaan Leester Siitii mo'ateera. Arsenaal bara 2003-2004 haala Kanaan jalqabuun waancaa injifatan. Bara 2004.05 ammoo haaluma Kanaan eegaluun lammaffaa tahuun xumuran. Waa’ee waancaa injifachuu amma dubbachuuf ammayyuu jalqabbii irra tahus Arsenaal jalqabbii gaarii agarsiisaa jira. Arteettaan ofumaanuu ammallee dorgommii waancaaf fagoo akka jiran himeera. Hirmaannaa Shaampiyoonsi Liigiif garuu ganamummaan waan imalaa jiran fakkaatu. Injifannoon Fuulhaam irratti goonfatan leenjisaa Arsenaal tahee Arteettaaf tapha 100ffaa isaati. Arsenaal keessatti ilaalchi taphattootni injifannoof qaban jijjiiramuu Arteettaan himeera. -  Arteettaan leenjisaa thee taphoota 50 jalqabaa irratti qabxii 75 argate. [ 21 mo’ate, 12 qixa bahe, 17 mo’ame] -  Taphoota 50 itti aanan irratti ammo qabxii 100 argate [ 32 mo’ate, 4 qixa bahe, 14 mo’ame] -  Leenjisaa Liiverpuul Kilooppi taphoota 100 jalqabaa irratti tapha tokko qofa Arteettaa caalaa mo’ate. -  Arteettaan taphoota 100 jalqabaa irratti Ole Guunar Soolshayer waliin taphoota wal qixa mo’achuun qabxii argateera. Garuu yeroo Maarushiyoo Poochetiinoon Tootenhaaam leenjisaa ture waliin yoo ilaalle Arteettaan tapha tokko isa caaluun mo’ateera. -  Taphoota 50 booda kanaa irratti Arteettaan Kilooppi, Soolshaayerii fi Poochetinoo caalaa qabxii argateera. -  Taphoota 51-100 jiran irratti Arteettaa caalaa kan mo’ate Gaardiyoolaa qofa yoo tahu, inniyyuu taphoota lama qofa.	https://www.bbc.com/afaanoromoo/articles/cney7k31p8ko
health	Daa'imni gaaf dhalattu 'hamma aappilii geessu' baatilee 13 booda hospitaalaa baate	"Daa'imni wayita dhalattu addunyaarraa ishee xiqqoodha jedhamte wal'aansa baatilee 13 booda hospitaalaa baateetti. Singaappooritti kan dhalatte Kuweek Yuu Shuwaan bara darbe gaaf dhalattu giraama 212 - hamma aappilii tokkoo - qofa ulfaatti ture. Dheerinni ishee ammoo seentiimeetira 24 ture. Daa'imni tokko jiddugaleessaa torbee 40tti kan dhalatu yoo ta'u, isheen torbee 25tti dhalatte. Daa'imni xiqqoon kan amma dura rikoordii qabattee turte gaafa dhalattu giraama 245 kan ulfaattu yoo taatu Ameerikaa Ayoowaatti dhalatte. Haati Yuu Shuwaan wayita ulfa baatii jahaa fi torbee tokko turte dhiibbaa dhiigaa olaanaa kan ishees daa'imashees du'aaf saaxiluu malu waan dhukkubsatteef oppireeshiniin deesse. Yuu Shuwaan amma baatilee 13 booda kiiloogiraama 6.3 ulfaatti. Daa'imti tun wayita dhalattu lubbuun jiraachuuf carraa daran dhiphaa qabdi turte jedha Hospitaalli Yuunivarsitii Biyyaalessaa Singaapoor (NUH). ""Rakkoolee fayyaa wal xaxoo wayita dhalattu qabdu dandamachuun guddachuu eegalte, kanaanis namoota naannawa ishee jiran hedduutti hamilee horte. Daa'ima addaa bara Covid-19ti - abdii bara raafamaati,"" jedhe hospitaalichi ibsa baaseen. Daa'imti tun wayita hospitaala turte yaaliin adda addaa kennamaafi ture, meeshaa gara garaanis deeggaramaa turte. Doktoroonni ammatti fayyaan ishii haala gaariirra jira jechuun hospitaalaa akka baatu murteessan. Yuu Shuwaan ammallee dhukkuba sombaa cimaa kan qabdu yoo ta'u, hafuura baafachuuf deeggarsa barbaaddi. Doktoroonni yeroo keessa wayyaa'aa deemti jedhan. Haati ishee Woong Meeyi Liing miidiyaa Singaappooritti akka himtetti gaaf dhalattu ulfaatinni ishee naasuu itti uumee ture. Mucaan ishee angafaa kan ganna afurii yeroodhumatti nagaan ture kan dhalate. Maatiin Yuu Shuwaan baasii wal'aansaa isheef duulaan doolaara 366,884 walitti qabanii ittiin wal'aansifatan."	https://www.bbc.com/afaanoromoo/oduu-58144759
politics	Bulchiinsi Somaaliyaa haaraa loltoonni biyyattii waraana Itoophiyaa keessatti hin hirmaanne jedhe	Bulchiinsi Pireezidantii Somaaliyaa haaraa Hasan Sheeyik Mohaammad, loltoonni biyyattii Ertiraatti leenjii fudhachaa turan, walwaraansa Itoophiyaa keessatti hin hirmaanne jedhe. Amma dura Dhaabbanni Biyyoota Gamtoomanii - UN fi humnoonni Tigraay, loltoonni Somaaliyaa waraana Kaaba Itoophiyaa keessatti humnoota mootummaa Itoophiyaa wajjin hiriiruun hirmaataniiru jechaa bahan. Haatahu malee bulchiinsi mootummaa Somaaliyaa duraanis tahe kan ammaa, loltoonni biyyasaanii waraana kaaba Itoophiyaa keessatti tasumaa hin hirmaanne jedhaniiru. Mootummaan Itoophiyaas himannaa loltoonni Somaaliyaa waraana Tigraay keessatti hirmaataniiru jedhu kuffisuusaa wayita sana Bloomberg gabaasee ture. Guyyaa Kibxataa dubbi-himaan Pireezidant Hasan Sheeyik Mohaammad ibsa miidiyaaleef kennaniin, loltoonni Somaaliyaa waraana Itoophiyaa keessatti hirmaataniiru kan jedhamu odeeffannoo hin mirkanoofnedha jedhan. Abdikarim Alii Kaar waan jedhan: ''Jette jettee malee, loltoonni Somaaliyaa waraana Itoophiyaa keessa hirmaataniiru waan jedhu ifatti dubbatamee agartanii?'' jechuun gaafatan. Waggoota sadan dabran siyaasa Somaaliyaa keessa dhimmoota falmisiisoo tahanii turan keessaa, dhimmi loltoota Somaaliyaa kumaatamatti Ertiraatti ergamanii jiru jedhaman isa tokko ture. Loltoonni Somaaliyaa kunniin yoomiifi haala akkamiin gara Ertiraa dhaqan kan jedhu adoo hin ibsamin tureera. Achiis daawwannaa Pireezidant Hasan Sheeyik Mohaammad hordofee, mootummaan Ertiraa Adooleessa keessa, loltoonni Somaaliyaa ganna sadiif leenjii waraanaa fudhachaa turan eebbifamaniiru jedhe. Qeeqxoonni Pireezidantii duraanii Farmaajoo, loltoota kanniin waraansa waliinii Itoophiyaa keessa hirmaachisaniiru jechuun qeeqaa turan. Maatiin loltootaas haala ijoolleen isaanii keessatti argaman baruuf mootummaa muddanii turan. Dubbi-himaan Abdikarim Alii Kaar ibsa guyyaa Kibxataa kennaniin, loltoonni isaanii Ertiraa keessa kan turan, Somaaliyaan maallaqa irraa eegamu baasuu waan dadhabdeef, loltoonni kunniin akka wabiitti qabamaniitu kan jedhamus dhara jedhanii kuffisan. ''Kun sobadha. Loltoonni kun akka wabiitti hin qabamnes, qaamni isaanirraa maallaqa qabus hinjiru. Biyyoonni hedduun kanneen akka Tarkii, Yugaandaa fi Itoophiyaa loltoota Somaaliyaa leenjisu. Maallaqaaf miti kan leenji'an, humnaan qabamaniis hin jiran,'' jedhan Aabba Kaar. Dabaluunis loltoonni isaanii 5,000 Ertiraa keessa jiran hunduu akka jiran himanii, mootummaan isaanis biyyatti deebisuuf hojjechaa akka jiru himan. Gabaasaaleen loltoonni Somaaliyaa waraana Tigraay irratti hirmaataniiru jedhan bahuusaanii hordofee, maatiin ''ijoolleen keenya eessa bu'an? Nuuf deebisaa!'' jechuun hiriira mormii bahaa turan. Loltoonni kunniin 2019 keessa Ertiraatti ergamuu isaanii gabaasaaleen kan eeran oggaa tahu, loltoonni kun Somaaliyaa dhiisanii bahuusaaniin dura, Waancaa Addunyaa biyyi Qataar qopheessitu irratti eegumsaan akka hojjetan itti himameetu ture jedhu. Abbaan loltuu Rooyitars dubbise Alii Jimaak Dudii jedhaman, ilmisaanii biyyaa kan bahe Waancaa Addunyaa Qataaritti gaggeeffamu irratti hojii eegumsaan qacaramuuf jedhamee itti himame jechuun dubbatanii turan.	https://www.bbc.com/afaanoromoo/articles/cprljqep5ngo
health	"""Nama gurraacha kaansariin gogaa hin qabu jedheen yaada ture"""	"Isaar Neenes yeroo ganna 20 kaansariin gogaa akka ishee qabe barte. Yeroo tokko hiriyaa ishee waliin osoo bashannantuu waanti akka dhiitoo xiqqoon biqilee argitee hiriyaan ishee akka mana yaalaa deemtu gorsa. Mana yaalaa deemtee torbee tokko booda kaansarii gogaa akka ta'e itti himame. Sana booda naatee akka aarte yaadatti. Baay'ee kan ishee naasise ammoo gogaa nama gurraachaa keessa keemikaalli melaanin jedhamu guddaa waan ta'eef hoo'a aduu guddaadhan hin miidhamu oduu jedhutu sammuu ishee keessa ture waan ta'eefi. Kanaan dura namni magaalli yookin gurraachi kaansarii gogaatin qabamuu waan hin dandeenyef aduu cimaa ta'e irraa of eegun hin barbaachisu jettee amanti ture. Kanaaf ammoo kireemii aduu ittisu dibachuun hin barbaachisu jettee yaaddi ture Isaar. ""Amma garuu waantin hubadhe gogaan bifa fedhe yoo qabaate iyyuu gogaadhuma. Kaansariin qabamuun nama kamiyyuu mudachuu danda'a,"" jetti. [Meelaniin jechuun keemikaala qaama namaa keessatti halluu rifeensaa, ijaa fi gogaa kan omishuudha. Meelaniin guddaan kan omishamu yoo ta'e halluun ijaa, rifeensa fi gogaa namaa ni gurraacha'a.] Waggaa shan booda kaansariin gogaa deebi'ee waan na qabus, ""dursee waanan bareef waldhaanaa carallaa hin fudhanne; keemikaalota dhangala'aa qaama keessatti argaman (lymph nodes) keessaa tokko balleessuu qabu turan."" Waggaa kudhan booda Isaar amma bilisa taatee jirti. Yeroo ijoollummaa ishee kaastee hanga guddattutti kireemii aduu ittisu dibattee hin beektu. Yeroo ammaa kana wiirtuu qorannoo kaansarii UK tti argamu tokko waliin ta'uun namoonni akka isheetti ilaalcha dogoggoraa akka hin qabaannef hojjataa jirti.  Wiirtun qorannoo gaggeessen kaansariin gogaa Melaanoomaa jedhamu namoota hanga warra adii osoo hin taane, namoota gurraacha fi warra Eshiyaa irratti xiqqaatee mul'ata jedhame. Haa ta'u garuu waldaa ogeeyyii dhibee gogaa UK tti ogeessa kan ta'an Dr. Ofeeliyaan akka jedhanitti kaansariin gogaa namoota gurraacha irratti gaafa mul'atu baay'ee hamaa fi erga hammaatee kan baramu ta'uu himan. Kanaaf ammoo akka fakeenyatti sirbaa beekamaan duraanii Boob Maarlen gogaa qaama isaa hamma tokko geeddaramee sadarkaa cimaa irra erga gahee booda kaansarii Melaanomaa ta'uun barame. Kan du'es sababuma kaansarii gogaa kanaani. ""Gogaa keenya guutummaatti ilaaluu qabna. Keessumaa namoonni gurraachi fi magaala ta'an, faana miilaa, miila, barruu harkaa fi qeensa isaanii ilaaluu qabu,"" jedhu Dr. Ofeeliyaan. Hawaasa keessatti ""gurraachi homaa hin ta'u"", naannoo hoo'atiin dhufe"" ilaalchonni jedhan jiru. Namoonni kana jedhan warra keemikaalli melaanin guddaan qaama keenya keessa jira jedhanii warra yaadaniidha jedhu Dr. Ofeeliyaan. Melaaninin guddaan gogaa qaama namaa gurraachessus, ""uumamaan aduu ittisuuf kan namaaf kennamuudha,"" jedhu ogeessi kun."	https://www.bbc.com/afaanoromoo/articles/cv2eepev0m2o
politics	Biyyoonni Lixaa annisaa Raashiyaarra qoqqobbii yeroo kaa'an kana maddi biraan jiraa?	"Raashiyaan Yukireen weeraruu hordofee deebiin biyyoonni Lixaa kennaaniif wayita jajjabaataa jiru kanatti Ameerikaa fi UKn boba’aa Raashiyaa lagachuun, Gamtaan Awuurooppaa gaazii boba’aa Raashiyaarratti hirkachuu hir’isaa jira. Pirezedantiin Ameerikaa Joo Baayiden tarkaafichi ""dinagdee Raashyaaf hidda dhiigaa ijoo isa ta’erratti qiyyafate,"" jedhan. Komishiin Awurooppaa fedhii gaazii uumamaa Raashiyaa harka sadii keessa lamaan hir’ifna jechuu hordofuudhaan Pirezedant Baayiden kana dubbatan. Gamtaan Awurooppaa dhiyeessii boba’aa %40 Raashiyaarra argata ture. Tarkaanfichi gatii gaazii olkaasuun, fayyadamtooti akka caalaatti qaala’u taasisa. Dinagdeen Raashiyaa harka guddaan dhiyeessi annnisaarratti hirkate. Raashiyaan biyya addunyaarratti zayita boba’aa baay’inaan oomishuun sadarkaa sadaffaa qabatte yoo taatu, Sa’ud Arabiyaa fi Ameerikaatti aanti. Tarkaanfiin kun otoo hin labsamiin dura Raashiyaan qoqqobbiin kun dinagdee addunyaaf ""balaadha"" jechuun, tariii ujummoo gaazii gara Jarmanitti diriirfame akka cuftu beeksifte. Inveestaroonni lagannaan kun gatii jikita boba’aa barmeelii tokkicha $139tti Wixata ol ka’uusaaf yaadda’uu himan. Gatiin dabale kun ganna 14 keessatti isa olaanaadha. Pirezedantiin Ameerikaa Joo Baayiden ""Zayita boba’aa, gaaziifi madda anniisaa Raashiyaa kamiyyuu gara Ameerikaa akka hin galchine dhorkineerra,"" jedhan. ""Kana jechuun zayitiin boba’aa Raashiyaa kana booda buufataalee doonii Ameerikaatti fudhatama hin qabaatu,"" jedhan. Baayiden tarkaanfichi biyyattiis gatii baasisuuf akka qabu amanuun,’’murtoon kun biyyoota michuuwwan keenya waliin mariyachuun fudhatame’’ jedhan. UKn ammoo Raashiyaarra zayita boba’aa bituun xumura bara 2022tti kan goolabuu jirtu ta’uu Minisitirri Anniisaa fi Daldalaa UK Kuwaasii Kuwartinig tiwitara gubbaatti beeksisan. UKn zayitii boba’aa %8 Ameerikaarraafi boba’aa calalame immoo Raashiyaarra bitti turte,  boba’aa UK’n biyya alaarra galchitu ykn bittu keessa %6  Raashiyaarra galfama ture. Biyyoonni Awurooppaa harki caalaan isaanii annisaa Raashiyaarra argamurratti hirkatu, kanaafuu maddeen dhiyeessii annisaa akka filannootti dhiyaatan banamuuf jiru. Haqina annisaa mudatu furuuf anniisaa haroomfamuun babal’isuuf kan yaadame yoo ta’u, bara 2030 dura Awurooppaan dhiyeessii boba’a Raashiyaarraa dhaabdee akka of dandeessuuf yaadamuun himameera. Biyyoota anniisaa xiqqaa Raashiyaarra gara biyya isaanitti galchanillee otoo hin hafiin dhiibbaan tarkaanfii haaraa fudhatame kanaa ni qaqqaba. Ameerikaa, UK fi Gamtaan Awurooppaa boba’a Raashiyaarraa bituu akka daangessan beeksisaniiru. Tarkaanfichi kana fudhatame Raashiyaan uggurri boba’arra kana kaa’amu yoo ta’e, dhiyeessii gaaziii ujummoon biyyoota Awurooppaa dhiyaatu addaanin kuta jechuun akeekkisuu hordofuun ture. Qoqqobbiiwwan akkamiitu gaaziifi boba’aa Raashiyaarra kaa’ame? Yukireen qoqqobbiin akka Raashiyaatti dabalamu gaafachuu hordofee, Ameerikaan guutummaatti boba’aa, gaaziifi cileen Raashiyaa akka biyya ishee hin seenne uggurte. UKn ammoo Raashiyaarraa zayita boba’aa bituun xumura bara 2022tti goolabuuf kan jirtu yoo ta’u, Gamtaan Awurooppaa harka sadii keessaa lama hir’iseera. Boba’aan al-ergii Raashiyaa keessaa hangam ta’a? Raashiyaan Ameerikaa fi Sa’ud Arabiyaatti aanuun biyya zayita boba’aa baayyinaan oomishtu ishee guddoodha. Guyyaatti jikita boba’aa barmeela miliyoona shan alatti kan ergitu yoo ta’u, walakkaan isaa biyyoota Awurooppaatti ergama. Ameerikaan boba’a Raashiyaarratti baayyee hin hirkattu, bara 2020tti boba’a %3 ta’utu Raashiyaarraa biyyattii seena. Maddii dhiyeessii boba’aa biraa jiraa? Biin MC Wiiliyaam namni jedhaman akka jedhanitti,  dhiyeessitoota gaazii caalaa dhyeessitoota  zayitaa boba’aa argachuun ni salphata jedhan. Ameerikaan Sa'ud Arabiyaan oomisha boba’aa ishee akka dabaltu gaafataa kan jirtu yoo ta’u, kanaan dura gatiin boba’aa akka hir’atuuf gaaffii Ameerikaan dhiyeessite fudhachuu diddee turte. Sa’uda Arabiyaan biyyooota boba’aa biyya alaatti ergan-OPEC keessaa biyya baayyinaan hunda caalaa oomishuun beekamtu yoo taatu, oomishaafi raabsan jikita boba’aa %60n sadarkaa idil-addunyaatti gurgurama. Kanaaf, OPEC gatii boba’aarratti dhiibbaa guddaa uuma. Raashiyaan OPEC keessaa hin jirtu garuu bara 2017 irraa eegalee oomisha boba’aa daangessuurratti waliin hojjatti. Ameerikaan qoqqobbii oomisha boba’aa Veenzuweelaarra keesse laaffisuu akka filannootti ilaala jirtu. Biyyattiin kanaan dura boba’aa biyyoota Ameerikaaf dhiyeeessan keessaa ishee ijoo turte, amma garuu biyyattiin oomisha boba’aa harka caalu Chaayinaatti gurgurataa jirti. Yoo gaaziin Raashiyaa gara Lixa Awurooppaatti hin dabarre maaltu uumama? Gatiin duraanuu dabalee ture ammas caalaatti ol ka'a. Gamtaan Awurooppaa gaazii bitu keessaa %40’n Raaashiyaa irraa galfata ture. Yoo  dhiyeessiin boba’aa kun addaan cite, biyyoota akka Italii fi Jarmanitu caalaatti miidhama. Biyyoonni Awuroppaa biyyoota gaazii biyya alaatti ergan kanneen akka Quwaataar,  ykn Aljeeriyaa fi Naajeriyaatti kan fuula naanneeffatan yoo ta’u, oomisha boba’aa yeroo gabaabaatti ballisuun ni cima."	https://www.bbc.com/afaanoromoo/oduu-60670468
sports	Saadiyoo Maanee Waancaa Addunyaarratti arguu dandeenyaa?	Taphataan Senegaal Saadiyoo Maanee gaafa Kibxataa miidhamuus garee kubbaa miilaa biyya isaa Waancaa Addunyaarratti taphatuuuf filatame. Taphataan ganna 30 kuni yeroo kilabiin isaa Baayer Muunik Warder Bireeman 6fi 1’n injifate boqonnaa dura akka bahu dirqamee ture. Kilabiin shaampiyoonaa Jarmanii akka jedhetti Maaneen miidhamuufi gaafa Sambataa Shaalk waliin tapha taphatu irratti hin hiriiru. Waancaa Addunyaarratti Ramaddii A jala kan ramadamte Senegaal tapha jalqabaa ishee Nezarlaand walin taphatti. ‘’Haala jiru faana bu’aa jirra, doktora keenya tokko haala jiru akka hubatu ergineerra,’’ jedhan leenjisaan garee kubbaa miilaa Senegaal Aliyuu Siise. ‘’Gaafa Kamisaa, gara Ostiriyaa imaluu isaatiin dura Saadiyoon guyyaa guutuu Muunikitti dabarse. Wanti gaarii wal’aansi baqaqsanii hodhuu isa hin barbaachisu. ‘’Haalli jiru torban lama-sadii keessatti akka jijjiiramu eegna. Isa of duuba dhiisuu hin barbaadu,’’ jedhan ibsa gaafa Jimaataa magaalaa Daakaaritti kennaniin. Taphataan duraanii Liivarpuul kuni waggaa darbe Masrii injifachuun biyyi isaa Waancaa Afrikaa akka argattu taasiseera. Torban muraasa boodammoo gulaallii Waancaa Addunyaaf taasifame irratti irra-deebiin Marsii yeroo penaalitiin injifatan galchii murteessitu taate galchuun biyyi isaa Waancaa Addunyaa gubbaa akka taphatu taasise. Yeroo ammaa taphattoota Senegaal biyya isaaniif hiriiranii taphatan keessaa namni hamma isaa biyya isaaf galche hin jiru. Taphoota 93 irratti hiriiree taphatee galchiiwwan 34 galcheera. Sababa kanaaf ga’umsi isaa milkaa’ina biyya isaaf murteessaadha. Tapha jalqabaa Nezarlaand waliin erga taphatan booda qopheessituu dorgommichaa Qataar eegasii immoo Ikuwaador waliin tapha qabu. Waancaa Addunyaarrati sadarkaan gaarii Senegaal qabdu bara 2002 yeroo jalqabaaf hirmaatteefi hirboo- maayii (nuusa - xumuraa) geessedha. Yeroos leenjisaan isaanii ammaa Aliyuu Siisee garicha keessa ture. Waancaa Addunyaa baranaa Qataaritu qopheesse. Dorgommiin ALA Sadaasa 20 eegala.	https://www.bbc.com/afaanoromoo/articles/c0k5ky05dlxo
health	Kim Kaardaashiyaan dhimma fayyaa sammuu abbaa warraashee ifatti dubbatte	Kim Kaardaashiyaan Weest dhimma haasaa addaa inni taasiseen booda wa’ee fayyina sammuu abbaa warraashee Kaaniyee Weest irratti ifatti ibsa kennite. Fuula Inistagiramii isheeratti: “Akka hedduun keessan beekta Kaaniyee dhibee xiinsammuu ‘bi-polar disoder’ jedhamu qaba,” jechuun barreessite. “Namni dhibee kana qabu ykn nama qabu beeku, dhibee kana hubbachuun akkam akka cimuufi rakkiisaa akka ta’e ni beeka.” Kaaniyeen “nama beekaa garuu walxaxaa ta’e,” kan “takka takka wanti inni dubbatu waan yaade waliin hin deemnedha,” jetteetti. Ameerikaatti weellisaa /raapparii bekkamtii qaban keessa tokko kan ta’e Kaaniyeen amma filannoo pirazdaantumma US’f dorgomuu yaalaa jira. Kanaanis walqabate Tiwiiitara gubbaatti gaaffiifi yaaddoon hedduu ka’eera. Kaaniyeefi Kim bara 2014tti bultuu ijaarratanii ijoollee afur waliin qabu. Ergaa Roobii barreessite kanarratti Kim kanaan dura dhibeen isaa kun maatii isaani akkamiin akka miidhe ifatti dubbattee akka hin beekne himuun “ ijoolleekoof waanan dhimmuufi dhimmaa fayyaa isaa irratti Kaaniyeen mirga iccitii gochuu qaba,” jetteetti. “Har’a garuu, sababa logiifi qooliffannaa dhibee sammuurraa jiruuf yaadakoo kennuu akkan qabu natty dhaga’ama,” jechuun barreessiteetti. “Namootni waayee kanaa hin beekne, namaratti faraduufi maatiinis ta’e hiriyyoonni hagam yaalanis namni dhibee kana qabu yaalii argachuuf ofiin fedhii qabachuu akka qabu hin hubatani.” Itti fufuun Kim abbaan warraa ishee ‘nama beekkamtii qabufi ija uummata dura waan jedhuuf gochii isaa yaadaafi miira ciccimaa kaasuu danda’a” garuu garaamummaafi hubannaan akka keennamuuf gaafatteetti. “Inni nama beekaa ta’e garuu walxaxaa ta’e, kanarratti immoo artistiifi nama gurrrachhaa ta’uu isaan dhibbaan kan irra jiru, du’a harmee isaan kan miidhameefi sababa dhibee isaan qofummaan nama itti dhaga’amuudha,” jetteetti. “Namootni Kaaniyee dhiyeenyatti beekan lapheesaa beeku, haasaan isaas takka takkaa yadaa isaa waliin kan hin deemne ta’uu ni hubatu. “Namni dhibee ‘bipolar disoder’ qabaachun dandeettii fi abjuu namaa, akkamuma waan adda ta’eefi hin taanee ta’us kana kan balleessu miti. “Miidaleefi uummatni kana keessa darbuu akka dandeenyuuf gara laafummaafi hubannaa akka keennaniin gaafachuun barbaada.”	https://www.bbc.com/afaanoromoo/oduu-53510347
health	Icciitii talaallii mormisiisaa qorattoonni bira hin geenye	"Osoo koroonaavaayiras dhufuu baatee namuu waa’ee talaallii hin dhiphatu ture. Covid-19 waa’ee talaallii hedduu akka yaadnu nutaasisee jira. Talaalliin yeroo ammaa hawwiin eegamu kan koroonaavaayirasiiti. Chaayinaan talaallii vaayirasii kanaa argadheera yoo jettu, ofumaa dhukkubicha fiddee talaalliis fiddii? Jechuun itti qoosaa jiru. Raashiyaan gama ishiitiin talaallii argadheera erga jettee bubbultus, warri Lixaa eenyutu ishee aman jechuutti jiru. Addunyaanis lamatti qoodamee jira. Gareen talaallii jibbu talaalliin isinitti yaahafu jechuutti jiru, maaliif? Yoo jedhaman ammoo, Biilgeetisiin duroomsuu faayidaa darbe hin qabu jedhu. Ofii, talaalliin walumaagalatti waan badaa dhaa? Odeessi kun waa’ee talaallii wantoota ajaa’ibsiisoo mudatan isinitti hima. Dubbisa gaarii. Giinii Biisaawutti wanti ajaa’ibaa mudate. Qorataan lammii Deenmaarki Piitar Eebii, ganna 40 darbe keessaa hedduu kan dabarse Giinii Bisaawutti, bara 1978 garas deeme, achumaa BBC waliin gaaffiif deebii taasiseera. Biyya Afriikaa hiyyeettii kana keessatti talaalliin bu’aa guddaa tokko itti agarsiisee jennaan achumatti qorannoo keessa lixee yeroo kana hunda jiraate. Yeroo Piitar gara Giinii deemetti, weerara dhibee Gifiraatu ture, ijoollee hedduu galaafachaa ture. Piitariif gareensaas duula talaallii geggeessani. Ijoolleen talaallii fudhataniif hin talaallamin wal-biratti yoo qabaman, warreen talaallaman harka 50 du’aatii jalaa miliqani. Kan nama dhibu, warreen talaallii kana fudhatan dhibee gifiraan qofa osoo hin taane, dhukkuboota biro irraas ture du’uurraa kan oolan. Kanatu Piitar fa’I achuma turanii qorannoo akka geggeessan kan isaan kakaase. Ijoolleen sunneen talaallicha wayita fudhatanitti, osoo hin yaadamin kaayyoo hojjatameefin alas dhibeewwan biro hin beekamnerraas isaan baraaraa ture. Qaama isaanii keessa yoo galu wanta fooyyesse qaba jechuudha, kanatu saayintistoota sunneen ajaa’ibsiise. Qaamni keenya akkamiin hojjata? Bara dheeraaf talaalliin hojjatamaa kan ture dhibee tokko fayyisuufi. Qaamni keenya garuu talaallii kan hubatu akkasitti miti. Qorattoonnis kana bira kan ga’an erga bubbuleeyyu. Talaalliin kaayyoo yaadameefiin ala nihojjata. Dhibeewwan hin yaadamneefi hin baramneefis dawaa ta’a. Akkamitti gaaffii jedhuuf garuu, qorattoonni deebii hin qabani. Tilmaamuu qofa danda’u. Talaalliin dhibee biraaf hojjatame akkamiin dhibee kaan ittise? Namni tokko talaallii fudhatee, alarjii (rifaatuu qaamaa), kaansarii, alzaayimarii, fi kan biroorraa tasa fayyuu danda’a jechuudha. Kanaafi talaalliin sombaa (TB) Covid-19’f ooluu danda’a jedhamee qorannoon itti fufiinsaan geggeeffamaa kan jiru. Garuu dhibeewwan lameen gidduu wal-fakkeenyi hin jiru. Inumayyuu garaagara. Tokko baakteeriyaa kaan ammo vaayirasiidha. Ta’us garuu, talaalliin kun jijjiirama wayii qaama namaa keessatti yoo fidu mul’ateera. Ammallee abdii ta’us waan gaariidha jechuuni saayintistoonni dhama’aa kan jiran. Gaaffiin hin deebine garuu, akkamiin talaalliin dhibee tokkoof hojjatame kaaniif oola kan jedhu yoo ta’u, dubbistoota qofa osoo hin taane, saayintoonnis kanuma gaafatu. Gama tokkoon maayikiroo orgaaniizimoonni dhibeewwan kunneenii adda adda ta’us, ‘antiijiin’ wal-fakkaataa wayii qabaachuu malu yaada jedhutu jira. Kanaafuu qaamni keenyas pirootiinii talaallii tokko keessa jiru waan baratuuf, pirootiiniin dhibee tokko keessa jiru ammo haga ta’e isa kaaniin wal-fakkaachuu waan danda’uuf, talaalliin dhibee kaaniif hojjatame isa kaan ittisuu danda’a jechuudha, jedhamee yaadama. Yaadni inni lammaffaan ammoo akkasi: Talaalliin qaama keenyatti yoo seenu, seelonni dhukkuba ittisan hundi nidammaqu, kanarraa ka’uunis baakteeriyaanis ta’e vaayirasiin qaama keenyatti yoo seenan, haleellaa irra ga’uun ni injifatamu. Qaamni keenya raayyaa lamaan dhibeewwan ofirraa ittisa. Inni jalqabaa, loltoonni raayyaa dhibee nurraa ittisanii dafanii dhukkubaaf harka kan kennan yoo ta’u, talaalliin fedhe yoo kennamellee dhibee sanaan waan wal-baraniif fayyisuu hin danda’ani. Kanaafi dursamee vaayirasii yookaan baakteeriyaa sana humna hir’isanii gosa talaalliin qaamatti yoo seenuu naasuudhaan dammaquun isa cimee dhufu ofirraa kan qolan. Loltoonni raayyaa lammaffaa ammoo, dafanii dhukkubaan hin lolani, riphee loltoota. Gaafa loluu eegalan garuu hin moo’amani. Kuni uumamaan kan nuwaliin jirudha (innate immune system) jedhama. Saayintistoota kan ajaa’ibsiises talaalliiwwan tibbanaa raayyaa kana dammaqsuu danda’uu isaaniiti. Bu’aa ajaa’ibaa talaalliiwwanii isa xumuraa 1980 keessa WHO’n dhukkubni Maariitee badeera jedhee yoo labsu, talaalliin isaas achumaan bade, ijoolleenis talaallamuu dhiisani. Wanti nama ajaa’ibu jedha Piitar, Giiniittis ta’e Deenimaarkitti talaalliin Maariitee bu’aa gurguddaa fideera. Garuu dhibee sanaaf qofa jedhamee waan yaadameef akka badu ta’e, ammas dogoggora wal-fakaataa uumaa jirran se’a. Pooliyoonis naannolee Baadiyyaa Afgaanistaan irraan kan hafe bade jira. Talaalliinsaa yoo kennamu garuu dhibeewwan biroof faayidaa akka qabu hin qoratamne ture. Giiniitti talaalliin kun pooliyoon alatti du’aatii harka 67 akka hir’ise qorannoon tokko mul’isee jira. Yeroo sanattis Giiniitti dhibeen sun badeera wayita jedhametti bu’aan kun ifa kan argame. Talaalliin sun bu’aa icciitii wayii qaba ture jechuudha. ""Yeroo dhibee tokko lafarraa balleessinu talaalliisaas walumaan darbannee ganna, kunis milkaa’ina guddaa nutti fakkaata, garuu talaallii tokko yoo maqsinu du’aatii dabalaa jiraachuu keenya hin hubannu"" jedhani saayintistichi Aabba Piitar. Talaalliin Covid-19 haaraa dhufu bu’aalee biro akkamii nuuf fidee dhufa laata?"	https://www.bbc.com/afaanoromoo/oduu-54231624
health	Koronaavaayirasii: Afriikaan Kibbaa shayii fakkeessuun alkooliin akka hin gurgurre akeekkachiifte	Ministeerri poolisii Afrikaa Kibbaa manneen nyaataa biyyattii qodaa shayii itti dhugan keessa alkoolii dhoksanii akka hin gurgurre akeekkachiise. Biyyattiitti facaatiin koroonaavaayirasii waan dabaleef irra deebiin gurgurtaan dhugaatii dhorkameera. Pirezidantiin Afrikaa Kibbaa Siriil Raamaaposaa namoonni dhugaatii dhuganii vaayirasicha 'chilleessan' facaatii vaayirasichaa dabalaa jiru jechuun gaafa Wiixataa dhorkaan haaraa yeroo labsame dubbatan. Torban lama dura ture gosti Covid haaraa ta'eefi saffisaan tamsa'u Afrikaa Kibbaatti kan argame. Akka uggura biyyattiin keessetti taanaan namoonni halkan sa'aatii sadii hanga ganama sa'aatii 12'tti manaa bahuu hin danda'an. Owwaalchaaf qofa walgahuu danda'u. Suuqonni, manni dhugaatiifi kaan galgala sa'aatii lamatti cufamu. Ibsa gaafa Kibxataa kennaniin Ministeerri Poolisii biyyattii Beeki Seele manneen nyaataa seera cabsanirraa eeyyamni daldalaa fuudhama jechuun akeekkachiisaniiru. Dabalataan, himatamuu akka malan himan. ''Alkoolii meeshaa shayii itti dhugan keessa akka hin naqne. Bucculee barreeffamni 0% jedhu keessa alkoolii akka hin naqne. Tooftaa keessan beekna, akkana akka hin goone,'' jechuun Obbo Seelen dubbatan. Dhorkaan dhugaatiirra gaafa Wiixataa kaa'ame hanga walakkeessa Amajjiitti tura. Kana raawwachiisuuf immoo waraanni poolisii gargaara. Erga vaayirasichi mudateen as guyyaa Dilbata darbe namoonni miliyoona tokkoo oli vaayirasichaan qabamuun, Afrikaa Kibbaan Afriikaa keessaa biyya jalqabaa taatetti. Namoonni 27,000 caalan vaayirasichaan lubbuu dhabaniiru.	https://www.bbc.com/afaanoromoo/oduu-55482502
entertainment	Weellistuu 'Betty G.: 'Walleen Sin Jaaladha caalaatti Itoophiyaa beeksisuu danda'a jedheen filadhe'	Kibxata MM Itoophiyaa Abiy Ahimad badhaasa Nobeelii Nagaa biyya Noorwey magaalaa Oslooti argamun fudhataniiru.  Saganticha irratti Itoophiyaa irraa akka weellistu kan filamte immoo 'Betty G' dha. Ministirri Muummee Abiy guyyaa har'aa (Kamisa) yeroo biyya galan 'simannaan gootaa' kan taasifamef yoo ta'u, weellistuu walleewwan lama sagantaa Nobeelii irrati dhiheessite waliin turtii taasifneerra. Itti dhihaadhaa! BBC: Sagantaan kuni akkam ture? Beeti: Anaaf sagantaa miira sodaafi gammachuun walkeessa makame qabu ture. Sababni isaas Ministirri Muummee keenya, Mootiifi Giiftiin bakka argamanitti sirbuun yeroo hedduu hin qunnamu. Sodaan isaa akka nama biyya bakka bu'etti nan dogongora laata jedhee yaadda'en ture. Akkan sagantaa kana irratti weellisu filatamuu kootti immoo gammachuu guddaan qaba ture. Ministirri Muummee Abiyyiis waltajjii irratti na argan malee akkan dhaqee weellisu hin beekan turan. Kanaaf, jarri badhaasa Nobeelii qopheessan isaan sarpiraayizii gochuuf yaadaniiti. Sagantichi baay'ee bareeda. BBC: Akkaataa weelliste namoonni itti gammadanii yeroo barreessan argineerra. Ati akkamin of madaalte? Namoonni sagantaa sana irratti hirmaatanoo maal siin jedhan? Beeti: Namoonni saganticha irra turan akka itti gammadaniifi haala bareedaan akkan hojjedhe kan natti himan. Anis wallee mata duree 'Hagaree' jedhuufi achirra weellise yeroon viidiyoo isaa deebi'ee ilaalu imimmaanitu na qabate. Dhugaa dubbachuuf hojii ittan boonedha jedhee dubbachuun nan danda'a. BBC: Walleewwan 'Sin jaaladha' jedhuufi 'Hagaree' jedhu saganticha irratti sirbite eenyutu siif file? Akkamin filataman? Beeti: Anaafi kanneen badhaasa Nobeelii qopheessanitu filate. Nuti akkana osoo goone jechaa hiika wallee sanaa barreessinee ergaafi turre. Kan ani barbaade Itoophiyaa guutuu bakka bu'uudha. Uffati aadaa ani uffadhe kan Tigraay, Shurrubbaanis gara Tigraay kana bakka bu'a, Afaan Amaaraan waan weellisuf immoo ummata Amaaraa bakka bu'a. Sin jaaladha osoo ta'e immoo caalaatti Itoophiyaa beeksisuu danda'a jedheeti jedheeni. Saboonni hedduu Itoophiyaa keessa jirataanis duratti kan maqaa dhahe lakkoofsa hedduu waan qabanif filadhe. Hawaasa Musliimaa gara Harariifi Dirree Dhawaa jiru bakka bu'uf immoo hiinnaa hojjetameen ture. Yeroon waltajjiirra turu gabaabaa ta'us lammiin Itoophiyaa kamuu argee kan jaalatuufi keessatti of argu beeksisuufi kanin yaade. Kanaafi, walleen Sin Jaaladha kan filatame. Walleen Hagaree immoo, yeroo kamuu caalaa akka lammii Itoophiyaatti waa'ee tokkummaa keenya, waa'ee jaalalaafi bareedina keenya wallee ibsudha. Hiika isaa yeroon ergeef waan gammadanif sababoota kanaan filataman. BBC: Sirbi Sin Jaaladha jedhu haaraadhaa? Beeti: Albamii koo waggaa darbe 'Wagagtaa' jedhu keessa jira. BBC: Sin jaaladhaan sirba jaalalaati. Akkamin sagantaa sana irrati sirbuu yaadde kan jedhu namoonni gaafatan jiru. Beeti: Sirbichi jaalala namoota lamaa saba garaa garaa irraa dhufaniiti. Yeroo baay'ee sirba keessatti jaalala dhiiraafi dubaraa ibsinus jaalala aadaas ibsuun danda'ama. Sin jaaladha irratti namoonni waljaalanne ani Shaggari ati Booranaati kanin jedhu. Jaalalaafi aadaa garaagaraa ni ibsa jedheen yaada. BBC: Bakka namoonni masaraati dhufaniifi maqaa guddaa qaban fuulduratti weellisuufi konsartii irratti weellisuun garaagarummaa qabaa? Beeti: Baay'ee garaagarummaa qaba ...kolfa... Konsartii irratti namoonni waan shubbisani miirri isaan irraa qooddattu ni jira. Fooricuun, harka rukutuun isaanii humna sitti hora. Sagantaa kana irratti garuu callisaniituma si dhagahu. Baay'ee namatti tola jecha dubbattu hundatu dhagahama garuu nama dhiphisas. Sababni isaas osoon dogongorewoo kan jedhu sodaa namatti uuma. Garuu, lamaanuu bareedina ofii qaba. BBC: Weellisuu eegalu keessan duraafi erga xumurtan booda daawwattoota harka fuutu. Wanti kuni eessaa dhufe? Beeti: Achuma Noorweyitti leenjine. Sagantaa akkanaa irratti maatiin moototaa bakka argamanitti akkasumas kanneen badhaasa Nobeelii fudhatan yeroo jiraatan harka fuudhuun aadaadha. Unu dura kan sirbite weellistuun oppeeraas kanuma goote. BBC: Sin jaaladhaa kan jedhu sammuun qabatteetimoo Afaan Oromoo dubbachuu beekta? Beeti: Afaanicha hin danda'u garuu shaakaleeni. Gidduu sirba kana keessa 'Mana keeti mannikoo' jedha. Isas sammuutti qabadheen malee Afaan Oromoo dubbachuu hin beeku. Kana duras sirba Walaayittaa Asgee waliin hojjedheera. BBC: Sin jaaladhaa irratti ni shubbista turte. Sitti hin cimnee? Beeti: Baay'een itti qophaa'e. Subbisa salphaa miti. Torban lamaaf shaakalaan ture. Gaafa jalqabaa lafaan na mara ture. Muziqeessitootaaf rukuttaan ittin shubbisu akka dabalan erga itti himee booda yaadakoo jijjiiru akka hin dandeenye waan naaf galef guyyaa guyyaan shaakalaan ture. Kanneen akkanatti shubbisan garuu dinqisiifatamuu qabu. BBC: Fuula duratti Afaan Oromoon sirbuuf yaada qabdaa? Beeti: Afaan Oromoon qofa miti Afaan Tigreenis sirbuuf nan yaada. Sirba Walaayittaa gadhiifamu tokkos nan qaba. Kan Kafaa tokkos hojjedheera. Akka lammii Itoophiyaa Afaan Itoophiyaa garaa garaan sirbuf nan barbaada. Anaaf Itoophiyummaa jechuun qindoomina saba kana hundaati. BBC: Wallee kana weellisuf yeroo hangamif leenjitan? Beeti: Kanneen nu jalaa fuudhanii sirban lammiilee Noorwey waan ta'anif guyyaa sagantaa dura guyyaa tokko yeroo dheeraa fudhannee irra deddeebbiin qayyabanne. Isa dura garuu weellistoota kaan waliin biyyumatti dursinee shaakalaa turre. Waan hojjennes akka itti shaakalan waraabaa hin erginaaf turre warra Noorway jiranif. Walumaa gala torban lama fudhateera. Hundi keenya waliin qindoomne kan shaakalle garuu guyyuma tokkodhaafi. BBC: Kanaaf, gara Noorwey dursitee deemte jechuudhaa? Beeti: Noorwey kanin dhufe sagantaaf guyyaan tokko yeroo hafutti. BBC: Ministira Muummee Abiy sagantaa kaleessaa booda argatteettaa? Beeti: Erga sagantaa Nobeelii irratti walleekoo dhiheessee booda isaan argeera. Baay'ee gammadaniiru. Waan gaarii goote, jabaadhu naan jedhan. BBC: Kana dura gaafiifi deebii irratti muuziqaa akka hin caqasne dubbatanii turani. Sagantaa sana irratti garuu yeroo ati weellistu harka rukutaa turan. Kan kanaraa adda ta'e hin dubbanne? Beeti: Muziqaa hin caqasani sirriidha. Garuu, sirbi Hagaree jedhu waan biyyaa waan ta'ef isa naaf dhaggeeffatu laata jedheen yaada. Kanaaf sagantaa sana irratti akka muuziqaa osoo hin taane, akka biyya beeksisutti fudhatan jedheen yaada. Kanaaf taha kan harka rukutan. BBC: Kana dura badhaasa Nobeeli irratti hirmaattee beektaa? Beeti: Takkaa! Kun kan jalqabaati. BBC: Wanti guddaa sagantaa sana irratti si gammachiise maali? Beeti: Yeroon wallee 'Hagaree' weellisu weellistoonni Noorwey yeroo na jala qabaa weellisun koo waan addaati anaaf. BBC: Namoonni baay'ee akkamin filamte jedhu. Mee akkamin filamte weellistoota Itoophiyaa jiran keessaa? Beeti: Koree Nobeeliitu nu qunname. Filamuun koo anaafu ajaa'iba natti ta'e. Nama Koree Nobeelii ta'aniifi natu sifilate jedhan argadheen ture. Akkamin weellisaa hangafoota caalaa akkamin na filattani jedhee gaafannaan ''Siin filachu keenyaan gammachuu baay'ee qabna,'' naan jedhan. Sababa na filatanif homaa hin dubbanne. Ani hojii Waaqayyooti jedheen yaada. BBC: Filamuukee garuu yoom barte? Beeti: Torban sadii ta'a. Isa dura garu maanaajara kootu beeka ture.  Carraa kanaan manaajara Yissaaqal Intarteeyimant Iyyoob Alamaayyoo nan galateeffadha. BBC: Hangam siif kanfalani? Namonni baruu barbaadu. Beeti: Nutillee xiuyyeeffannoo kan itti goone kaffaltiirratti miti... kolfa..  Kanfaltiin isaa dadhabbii keenya xiqqoo kan utubu malee hamma kana nuuf kaffalan jedhamee kan odeeffamu miti. BBC: Mana Barumsaa Liise Gabramaariyaam magaalaa Finfinnee argamutti akka baratte beekna. Dajjaazimaach Gabramaariyaam Gaarii waliin firummaa akka qabdu yeroo dubbattu dhagahamta. Mee walii isaa nutti himi? Beeti: Gabramaariyaam Gaarii fi Urgaa Gaariin obbolaadha. Anaaf Dajjaazimaach Gabramaariyaam akaakileetti naaf oolu. Maqaan kiyya Biruktaayit Getaahun Taaddasa Urgaa Gaariidha. Kanaaf obboleressa akaakilee kooti isaan. Akaakayyuun kiyya Taaddasa Urgaallee loltuu turan. Yeroo abbaan koo umrii 5'tti lolarratti du'ani, BBC: Mana barumsaa keessatti waa'een Dajjaazmaach Gabramaariyaam hangam beekama? Beeti: Dallaa keessatti maqaarra kan darbe waa'een Dajjaazmaach Gabramaariyaam Gaarii wanti beekamu baay'ee hin jiru. Dhihoo seenaan isaanii barraa'e Mana Barumsaa Liise Gabramaariyaamitti eebbifame ture. Yeroos daarektaroonni mana barumsichaa yaadannoo isaaniif kan ta'u siidaa ijaarsisuf waadaa seenaniiru. Yero nuti baranne akka firaatti seenaa isaanii beekna malee mana barumsaa keessatti hammana waan beekamu hin turre. Yoo siidaan ijaarame dhaloonni haaraa baraa deema jedheen yaada. BBC: Weellistuu Beetii guddaa galatoomi. Beeti: Guddaa galatoomi.	https://www.bbc.com/afaanoromoo/oduu-50754763
politics	Ertiraan yeroo bilisa baate hoggantoonni 'Singaappoor ishee goona' jedhanii turan	Ertiraan bara 1992tti biyya Afrikaa 52ffaa ta'un walabummaa ishee wayita labsiteetti, lammiileefi xiinxaltoonni imala kana hordofaa turan, ''yeroo gabaabaa keessatti guddina diinagdee galmeessuun fakkeenya biyyoota naannichaa taati'' abdii jedhu qabu ture. Hojii raawwachiiftoonni bulchiinsa cehumsaa walabummaan booda turanis ‘’Ertiraa akka Singaapoor goona’’ jechuun dubbatu turan. Biyyattiin imaammata maakroo diinagdee bara 1994tti raggaasifteen, qonnaa fi indastirii, qurxummii fi ashaboo, ijaarsa bu’uuraalee misoomaa, bishaaniifi elektiriika babal’isuu akkasumas ergama barnootaafi fayyaa babal'iisu jedhu qabatee ture hojii kan jalqabde. Seensa sanada kanaa irrattis ‘’Ertiraan waraanaafi lola akkasumas bulchiinsa cunqursaa irraa bilisoomtee gara badhaadhinaafi nagaa haaraatti galaa jirti. Nagaan wareegaan argame kun jijjiirama demookiraatawaa saffisaa agarsiisaa jira. Diinagdee waraanaan barbadaa’e ijaaruuf yaaliin godhamaa jira,’’ jedha. Qorataan siyaasa Afrikaa Piroofeesar Mangista'aab Kidaane, mootummaan Ertiraa invastimantii abbootii qabeenyaa dhuunfaa biyya alaatiin hogganamuufi oomisha al-ergii irratti xiyyeeffate wixineessuu yaadatu. ‘’Mootummaan diinagdee paartii biyya bulchuu, kan mootummaafi kan invastmeentii dhuunfaa jechuun imaammanni hojiirra oolche kan haala ifaafi itti gaafatamummaa hinqabneen harkasaa keessa galchuu waan jalqabeef karaa dheeraa osoo deemuu hin deemiin gufateera,'' jedhan. Sababii hojmaata wal-dhahaa kanaatiin mootummaan qabeenya uummataa kan paartii irraa adda baasuu akka hindanda’amne kan dubbatu Mangistaab, ’’fakkeenyaaf albuudni mootummaa ykn paartii keessaa eenyu akka bulchu ummanni hin beeku ture,’’ jechuun sirni diinagdee burjaaja’aa tahuu dubbata. Landan Yunivarsiitii Saawuuz Baankitti piroofeesara kan tahe Gaayim Kibraab gamasaatiin, uummanni rakkoo bulchiinsaa gama mootummaan ture ‘’hanga muuxannoo argatanitti,’’ jechuun yeroo kennuufillee, yeroon sirreessuu waan hindandeenyeef diinagdeen biyyattii boodatti hafuu danda’eera jedha. Sababii kanaatiinis lammiileen invastimantii irratti hirmaachuu barbaadan baayyeen qarshii isaanii qabatanii baqannaarraa biyyatti deebi’anillee, diinagdeen dhuunfaa paartii gibira seeraa hinkaffalle waliin dorgomuu waan hindandeenyeef adeemsa keessa kasaaruu dubbata. Hojimaata kanaan eenyu maal akka bulchu waan hinbeekamneef malaammaltummaaf saaxilamaa ta'u kan himu Piroofeesar Mangistaab, paartiin biya bulchu daldala damee hundaa keessatti waan hirmaatuuf daldaltoota dhuufaa carraa dhorkuun diinagdeen haalaan sochii dhorke jedha. ‘’Mootummaafi paartiin sharafa alaafi iiqaa to’achuun inavstimantii dhuunfaa dadhabsiisan. Kanarratti dargaggoonni tajaajila biyyaalessaatiin waan qabamaniif maatiin hojjataa qonnaafi hojii humnaa dhabuun diinagdeen kufeera,’’ jechuun ibsa. Kanas ta'ee osuma jiruus lammiileen daldalaafi invastimantii irratti hirmaachuun dinadgeen biyyattii bara 196tti guddina parsantaa 6.7 galmeessuu himu Piroofeesar Gaayiim. Ministeera Faayinaansiitti ittigaafatamaa diinagdee kan ture Obbo Kibroom Daaflaa turtii yeroos sab-himaalaa Ertiraa waliin taasiseen, waajjirri isaan hoogganaa turan'Himbool Sharafa Alaafi Hawaalaa' qofarraa waggaatti doolaarri miiliyoona 80 ni jijjira ture jedhee ture. Dabalataan dhaabbileen tajaajila sharafa alaa kanarratti hirmaatan 29f eeyyamni kan keennameef ta'u himee ture. Lolli Itiyoo-Ertiraa, diinagdee biyyattii rakkinaafi dhiibbaa bulchiinsaatiin walqabatee ofiisaatiin tirachaa ture caalaa miidhuunsaa isaan hinoolle. Waraana kana hordofees wal-dhibdee waggoota 18 darbaniif itti fufeen lammiileen baayyee tajaajila biyyaalessaa akka kennaniif dirqamuun, diinagdeen tirachaa ture lolichaan dhaabbachuu himu Pirof. Gaayiim. ‘’Ertiraan baajata biyyaalessaa ilaachisee gabaasni waan hindhiyaanneef, sababa waraanichaan kasaaraan diinagdee qaqqabe hangam akka ta'e beekamuu baatus, qabeenyi manca’uunsaa garuu ifa ture,’’ jedhan. Qondaaltonni mootummaa Ertiraa garuu, ‘’jalqaba walabummaan biyyaa mirkanaa'uu waan qabaatuuf, biyya eegsifnee booda waa’ee dhimmoota keessoorratti haasa’uuf yeroo ni arganna,’’ jechaa turaniiru. Odeessaalee walfakkaatan kanneenis dubbisaa: Caasaan diinagdee mootummaa filannoowwan diinagdee waan to’ateef sirni deemookiraataawaa tahe akka hinjiraaanne godheera. ‘’Mootummaan diinagdee mataasaa waan ijaareef uummata waliin hidhata hinqabu,’’ jedha. Kanaaf hamma har’aatti uummataaf gaaffii hindhiyeessine. Uummannis karaa itti sagaleesaa dhageessisuu hinqabnees mormii dhiyeessuu hindandeenye,’’ jedha Mangistaab. Biyya demookiraataawaa keessatti paartiin kan geggeefamu baasii miseensota irraa kennamuun. Ertiraatti ammoo sirni mootummaa heeraan bulu waan hinjirreef paartiin biyya bulchu tokkoof tokko qofaadha. Sababiin diinagdeen biyyattii itti hinguddanne tokko, sirni demookiraasii waan hinjirref jedhu. Ertiraan bara 2009tti Somaaliyaa waliin, 2011tti immoo Jibuutii waliin wal-dhabdee uumteen Manni Maree Nageenyaa Mootummoota Gamtoomanii bittaa meeshaa waraanaa akka hin taasifneefi herreegni baankii qondaalota muraasaa akka hinsochooneef qoqqobbii kaa’ee ture. Mootummaan Ertiraa ammoo waan qabatamaa hintaaneen kun shira Ameerikaan Ertiraa dadhabsiisuuf taasistudha jedhe. Lola Itoophiyaa waliin jiru fayyadamuunis Gaanfa Afrikaa to’achuuf kan godhamudha jedhee ture. Bara 2019 Itoophiyaafi Ertiraan waliigaltee nagaa yeroo mallatteessaniitti qoqqobbaan kun irraa ka’e. Waliigalteen booda daangaan cufame yoo banamu diinagdeen biyyattii sochii agarsiisee ture. Tahus daangaan sababii hinbeekamneen deebi’ee waan cufameef, gatiin meeshaalee bu’uuraa deebi’ee ol-ka’e. Piroofeesar Gaayim qoqqobbaa kana dura Ertiraa irratti kaa’ame ture diinagdee irratti dhiibbaa taasiseera amantii jedhu qabu. Gama biraatiin ammoo bara 2015tti motummaan sharafa alaa seeraan alaa to’achuuf jecha qarshii biyyattii geeddaruun, maallaqni uummataafi daldaltoota harka ture gara baankiitti akka deebi’u erga godheen booda, jijjirraawwan daldalaa gurguddaan karaa baankiin akka raawwatamaniif ajaja dabarse. Seerri lammiileen qarshii Ertiraa Naaqfaa 5,000 caalaa baankii baasuu akka hindandeenye dhorku hojiirra oolee ittiin hojjatamaa jira. Kunis diinagdeen akka dadhabu taasiseera jedhu. Uummanni Ertiraa haala danda'ameefin dhaabbilee bilisummaaf qabsaa'aa turaniif gargaarsa gochuusaatti injifannoof gahaniiru kan jedhan Piro. Mangista'aab, haadholiin Xaaliyaaniifi biyyoota biraatti godaansarra turan deeggarsa diinagdeefi hamilee olaanaa gochaa turuu himan. Lola daangaa bara 1998-2000tti tureef walabummaa biyyaa eegsisuuf jecha uummanni hedduun boondii bituufi maallaqa callaa kennuun deeggaraa ture jedhan. Keessattuu haadholiin ‘biyya koo, badhaasakoo’ jechuun kennaa isaanii kan gumaatan tahulleen waraanarraa bu’aan argamu hinjirus jedhan Piro. Mangista'aab. Dabalataanis waraana booda jijjiiramni deemookiraasii osoo hin dhufiin hafusaatti qondaalonni mootummaa olaanoo fi gaazexeessitoonni jijjiramaaf gaaffii dhiyyeessan seera malee hidhaniiru. Kunis jireenyi biyyattii hedduun keessattuu diinagdeen akka miidhamu taasiseera jedhu. Kanaafuu ‘’jijjiiramni siyaasaa yoo dhufe malee guddinni diinagdee kan hinyaadamnedha,’’ jechuun Piroofeesar Gaayiim, jijjiirama bu’uuraa gochuuf qajeelfamoota diinagdee xixiqqaa irra deebiin ilaaluun barbaachisaadha jedhan.	https://www.bbc.com/afaanoromoo/oduu-57173326
sports	Xaaliyaanitti taphataa Arsenaal dabalatee hedduun waraanaman, namni tokko du'e	"I﻿taalii handaara magaalaa Miilaanitti haleellaa meeshaa qara qabuun raawwatameen taphataa Arsenaal dabalatee yoo xiqqaate namoonni shan waraanamuun miidhaman, namni tokko haleellaa kanaan du'eera jedhe poolisiin. M﻿iidiyaan biyyattii akka gabaasanitti giddu-gala daldalaa tokkotti qarshi-qabaa kan ta'e namni umrii waggaa 30, nama haleellaa kana raawwateen waraanamee du'e. T﻿aphataan sarara ittisaa biyya Ispeen fi kilaba Arsenaal, kan ergisaan kilaba biyya Itaalii- A.C Monza jiru kanneen waraanamanii guddoo miidhaman keessaati. K﻿ilabiin Monza kilaboota garee Serie A keessaa sadarkaa 15ffaarra jira. N﻿amni umrii waggaa 46 haleellaa kana raawwachuun shakkame to'annoo poolisii jala ooleera, poolisiin yakki raawwate shororkeessummaan gonkumaa wal hin qabatu jedheera. N﻿amni haleellaa raawwate kun sammuunsaa kan dhukkubu ta'uu gabaasaaleen ibsaniiru, namni kun osoo giddu-gala daldalaa keessa jiruu billaa bakka jiruu luqqisuun namoota waraanuu eegale. Namichi kun akka sa'aatii biyyattiitti gara sa'aatii 18:30 (16:30 GMT)tti giddugala daldalaa naannoo sana jiru- Carrefour jedhamutti  bakka billaan itti gurguramuu luqqifatee namuma arge waraanuu eegale. W﻿ayita taateen kun mudatu namoonni rifaatuudhaan baqachaa, kaan ammoo iyyaa turan. Namni haleellaa raawwate kun maamiltoota hedduun to'annoo jala ooluun poolisii bakka sana ga'eef dabarfamee kenname. Taphataan sarara ittisaa Ispeen (ganna 29) Maariin dugda isaa irra waraanamuun madaa'e - garuu miidhaan isaa lubbuu isaa balaadhaaf kan saaxilu miti. Bakka bu'aan isaa Arturo Canales BBC'tti akka himetti taphataan kun of beekee akka jiruu fi  miidhaan qaamaa hamaan akka irra hin geenyes ibse. Hojii gaggeessaan kilabii Monzaa, Adriyaanoo Gaaliyaaniin miidiyaa Sky Itaalii jedhamutti akka himetti, Maariin yeroo haleellaan kun raawwatamu haadha warraa fi ilma isaa xiqqaa waliin meeshaa bitaa ture. ""Ilma isaa konkolaataa (gaarii) daa'imman ittiin oofan keessa taa'ee haadha warraa isaa ammoo of cinaa qaba ture. Homaa hin hubanne. Sana booda dugda isaa keessatti waan dhukkubbiin itti dhaga'ame, kunis haleellaa yakkamaa sanaa ture,"" jedha Aab Galliani. ""Akka carraa battala sn, yakkamaan kun osoo nama tokko qoonqoo isaa waraanuus argeera. Waan ta'e hunda argeera, baay'ee jeeqame,"" jechuun Galliani dabalee dubbateera. Hojii gaggeessaan kun taphatichi ''dugda isaa irra waraanamuun baayyee madaa'ulle lubbuun isaa haala yaaddessaa  irra akka hin jirree fi ''dafee fayyuu akka danda'u,'' dubbate. Mariin Guraandhala 2020 keessa garee Biraazil- Filamingo irraa gara Arsenaaltti kan makame yoo ta'u, yeroo 19 qofa garee Arsenaal taphatee yeroo ammaa ergisaan kilabii Itaalii sadarkaa olaanaa qabu- Monza waliin jira. Leenjisaan Arsenaal Mikel Arteta akka jedhetti: ""Reefuun bare. Edu [daayreektarri teeknikaa Arsenaal] firoota isaa waliin wal qunnamtii akka qabu nan beeka. Hospitaala jira, garuu waan fooyyee qabu fakkaata."""	https://www.bbc.com/afaanoromoo/articles/ckv2yqje714o
entertainment	Obbolaan lakkuu afur, cidha guyya tokko raawwachuufi	"Obboolaan afran kunneen jiraattota biyya Hindii kan kutaa biyyaa Keraalaa jedhamuuti. Jireenya isaanii guutuu mana tokko keessa kan waliin jiraatan yoo ta'u, nyaata wal fakkaatu soorataafi uffannaa wal fakkatu uffachuun jiraatan. Hanga umuriin 15 guutanittis mana barnootaattis teessooo wal fakkaataa irra taa'aa akka turan dubbatu. Amma obboolaa afranuu guyyaa tokkootti heerumuuf qophii taasisaa jiru. Isaan malees shannaffaa kan isaan waliin dhalate obboleessa dhiiraa qabu. Isaaniis akkanaan seenaa isaanii BBC'tti himan. Obboolaa dubaraa afur Uthra, Uthraja, Uthara, Uthama fi obbooleessi isaanii Uthrajan Sadaasa 18, 1995 dhalatan. Isaanis Ebla dhufaa gaa'ila raawwachuuf karoorfataniiru. ""Cidha keenya ilaalchisee haasaan hundi maatii keessatti xumurameera. Guyyaa gammachuu keenyaaf uffannaa aadaa bitachuutu nu hafe. Garuu ammoo dizaayinaa fi halluu walfakkaatu bitanna,'' jetti Uthaaraan. Isheenis gaazexeessitu yoo taatuu kaadhiimaan shee riippoortara. Gaa'illi isaniis haala aadaa naannoo sanaatiin kan raawwatamu ta'a. Dhiiroonni hirriyyaa gaa'eelasaanii filachuurra, miseensota maatii gaheessootaatu kan ta'u filataaf. Haala kanatti ammoo haadha isaanii  Reemaa Deeviiti shamarreen ishee akka abbaa warraa isaaaniif ta'u fialataniif isaan gargaare. Kunis karaa marsariitiin kan raawwatameedha. Yeroo baayyees gaa'illi miseensoota maatii wal fakkaattanii kunis kan dinagdee fi barnootaan wal fakkaatan jidduutti kan raawwatamudha. Haa ta'u malees kun gaa'ila dirqiin raawwatamu miti. Shamarreefi gurbichi yaada isaanii ni kennu. Fuulbaana dhufaattis sirni qubbeellaa godhachu ni raawwata. Ta'us ammoo kaadhiimaawwan dhiiraa afran keessaa sadan isaanii biyya jiddugala bahaa waan hojjataniifu sirna kanarratti hinargaman. Shamarran arfan kunneenis haalli sirna gaa'ila saanii akka wal fakkaatuuf kan danda'ameef hunda raawwataa jiru. Amalaan adda adda ta'uun wal gargaaraa turan illeen shammarreewwan kunneen arfanu guyyaa dhalotaa saanii kaasee haala wal fakkaatu keessa darban. Uthraja barnootaan cimtuudha. Uthama ammoo muuziiqaa waan jaalattuuf amma Vaayooliin barachuu eegalte jirti. Obbooleessi isaanii Uthrajan ammoo meeshaa muuziiqaa Hindii Taabaalaa jaalata. Uthra ammoo dizaayina faashinii qorachuu itti fufte. Uthraja fi Uthama ammoo tekinishaanoota wallaansa hadoochuuti (anaesthesia technicians) ta'aniiru. Wayita abbaa warraa argachuuf barbaadu eegalanittis, isaan keessaa Uthraja waggaa tokkoon dura hiriyaa argattulleen garuu murteessuuf hin muddamne. ""Hundi keenya akka guyyaa tokkichatti heerumnuuf fedhii haadha keenyaati. Kanaafuu turuuf murteessine,'' jetti Uthraja BBC'n. Qophiin gaa'iila Hindii baasii olaanaa waan gaafatuuf, maatii baayyeen obbolaafi firoonni irratti gumaatu. Shamarran afuuriif yeroo garaa garaatti cidha qopheessuu haadha isaaniif baasii cimaa ta'uun alattis, sirnichi miira haadha saaniif hiikaa qabaata jedhu. Akka carraa ta'ee dura kan hirriyaa gaa'ilaa argattee Uthraja, hirriyaanshee dafanii akka gaa'ila godhataniif hin muddine. Uthraja nama Akash Kumar jedhamuufi ka ogummaa teeknishiyaana wallansa ofi wallaalchisuu (anaesthesia technician) Giddugala Bahaa hojjatutti heerumti. ""Duraan osoo inni gara biyya Kuweet hin imalaniin dura waliin hospitaala tokko keessa hojjataa turre. Wal beekna. Warri isaas haadha kiyyaan wal arguusaaniitti baayyee gammadoodha,'' jetti. Osoo biyyaa hin bahiin dura bakka amma hojjatuutti waggoota lamaaf turu barbaaddi. Kana jechuunis cidha isaaniin booda baatiiwwan muraasa keessatti abbaa warraa ishee waliin walitti makamti. ""Kunis xiqqoo cimaafi nama yaachisa. Soodaan gaariin jira. Biyya biraa deemee hinbeeku. Kana malees cidha kiyyaaf baayyee miiran eegataan jira.'' Uthraja biyya Kiweet erga galteen booda hojii akka argattu abdatti. Uthra fi Uthama akkasuma dhiiroota biyya jiddugala bahaa hojjataniitti heerumu. Obboleessi isaanii garuu gara biyya biraa deemuun alatti biyyuma keessa hojjachu barbaada. Akkasumas gaa'ilaafis hin muddamnu. Maatiin isaanis al tokkotti ijoollee shan argachuutti baayyee gammaduun mana isaanii ""Pancharatna"" ykn meetiiwwan shan jechuun moggaasan. Daa'immanis barnoota isaanii baayyee gaarii turan illeen fayyaan isaanii baayyee yaachisaan ture. ""Wayita dhalataniitti kiloonsaanii xiqqaafi fayyaa hinqaban ture. Dafanii dafanii dhukkubsatu tures ,"" jechuun haala ture yaadatti haatiisaanii Rema Devi. Abbaa saanii Prema Kumar fi Rema Devi ijoollee shanan guddisuuf baayyee xaaran. Fayyaa haadha isaanii irrratti dhiibbaa olaanaa taasiseera. Maallaqa qaban muraasa sana hundaan gara barnoota isaanii irratti xiyyeeffataniin. Biyya Hindiitti ijoollee dhiiraaf irra caalaan eddoon kennamaaf. Maatii hedduu keessattis dhiirri kunuunsa addaatu kennamaafi. Garuu maatiin isaanii hunda haala wal qixaan akka kunuunsan himu. Hundaafu uffata wal fakkaatu bituuf. Kunis obbolaan yeroo baayyee uffata isaanii adda baafachuuf ni rakkatu ture. ""Kunis rakkina takkayyuu jidduu keenyatti uumee hinbeeku. Uffata waliis uffachuu omaa nutti dhagahamee hinbeeku ture,"" jetti Uthara. osoo ijoollee waggaa sagala jiran ture abbaan isaani kan jalaa du'an. Innis suuqii s(stationary) qaba ture. Achirraa galii maatiin ittiin jiraatan argataa tures. Waan daldalli jalaa kisaareef bara 2004tti ofi ajeessee. erga abbaan isanii ofi ajjeessanii booda, midiyaan biyyattii haala isaan keessatti jiran gabaase. Motummaanis haalicha dhagahuun haati akka baankii naannichaa tokko keessatti mindeeffamtu taasiiseen. ""Anisijoollee kiyya guddisuurrattin xiyyeeffadhe. Hojiin kiyyas barnootaafi nyaata isaanii kanfaluuf na gargaare,'' jeetti. Haala isaan keessa turaniin kan xuqamee doktorri olLaansaanii tokkos mana jireenyaa kennaniif. Kanaafis maatiin baayyee galateeffatu. ""Rakkinni namoota keessaa waan gaarii fidee'' jetti haatii kun gargaarsa argatan yoo ibsitu. Ijoolleen shananu damee barnootaa fedhanii barachuun xumuraniiru. ""Haatii keenya baayyee gammadduudha. yeroo hundumaa akka of dandeenyu barbaaddi,"" jitti Uthara. Miseensoonni maatii Hindus waan ta'aniif cidhi isaaniis masaraa aadaa beekamaa keessatti gaggeeffama. Cidha isanii kanarratti maatii dhihoofi hirriyoota qofaatu affeerama. Riipportarootaafi kanneen suuraa kaasan akka argaman eegamu. ""Xiyyeeffannaa haawaasaa keessa galuun heebbaa,'' jetti Uthara. Lakkuu shan dhalachuun baayyee kan barame waan hintaaneef, wayita isaan dhalatan, wayita mana barnootaa galaniifi barnoota isaanii  xumuran hundaa miidiyaatti dhiyaachaa turan. Obboolaan kunneenis attamiin sirriitti haadha isaanii akka itti gargaaran yaadaa jiru. Kana malees gonkumaa adda akka hinbaanee dhaadatu. ""Wayita deemnee bakka garaa garaa jiraannulleen, miiraan walitti hidhamnee jirra waan ta'eef waa'ee walii niyaadna,'' jetti Thran."	https://www.bbc.com/afaanoromoo/oduu-51060559
health	Booranatti namoonni dhibbaa ol foon gaala dhukkubsatee nyaachuun dhibaman	"Godina Booranaa aanaa Dhaasitti gaala dhukkubsataa ture qalanii ollaa waliin qooddatanii namoonni nyaatan 110 dhukkubsatanii Buufata Fayyaa Borboritti yaalamaa turan. Namoota foon gaalaa kana nyaachuun dhukkubsatan keessaa tokko ta'uu kan himan Aadde Boorii Jaarsoo, foon gaala kanaa akkuma sagalee (nyaataa)tti ollaan nuu qoode jechuun BBC'tti himan. ""Abbaan gaala sanaa ollaa keenya. Gaalli suni dhukkubsannaan qorichuma aadaa akka Hargeessaa fa'a obaasaa turre. Booda dhukkubni itti hammaannaan qalan. Nuufilleen foon gaala kanaa ollumatu manatti nuuf ergee qoodannee nyaanne,"" jedhan. Foon gaalaa kanaa bilcheessanii nyaatanis sa'aatii muraasaan booda warri foonicha nyaate hunduu akka dhukkubsates himu. "" Mataa dhukkubbii , diddigaafi dhukkuba hamtuu nuqabsiise. Waaqumaafi hakiimatu nu hambise malee dhukkubichi jabaadha hanga ammaatuu nafa keessaa nun baane,"" jedhan. ''Baadiyyaan waan qabu wal hin dhowwatu'' ka jedhan Aadde Booriin, ollaan yoo waa qalate ollaa kaaniif sagalee qooduun aadaa keenya jedhan. Buufata fayyaa Borboritti  Narsii waliigalaa kan tahan Obbo Kokkob Mahaadii, jalqabarratti namoota 20 hin caalletu dhukkubsatee gara buufata fayyaa dhufe jedhu. ""Mallattoon akka garaa kaasaa, hoo'ina qaamaafi diddiga fa'atu irratti mul'ata. Saniin booda namni hedduun dhukkuba walfakkaatu dhukkubsatee gara keenya dhufe. Waliigala nama 110 kan nuti yaala kennineef,"" jedhan. Namoota foona gaalaa kana nyaatanii dhukkubsatan umriidhaan waggaa 1 hanga 70 kan tahanidhas jedhan. Mallattoo isaan agarsiisaniifi sababa isaan nutti himaniin yaalii dandeenyu hunda goonefii miidhaan lubbuu osoo hin gahin baraaramaniiru jedhan. Aanaa Dhaasitti ogeessa fayyaa beelladaa kan tahan Dr. Firaa'ol Waaqoo, hawaasni beelladoota dhukkubsataniifi foon dheedhii nyaachuurraa ofqusachuu qaba jedhan. ""Dhukkuboonni beelladaa namarratti miidhaa geessisan ni jiru. Beelladootni summii adda addaa nyaatanii ta'uus mala. Beelladi yoo qoricha fudhatemmoo hanga qorichi suni qaama beelladaa keessaa badutti eeguu barbaachisa qaluudhaan dura,"" jedhan. Naannoo horsiisee bulaatti aadaan beelladoota ofiin hakiimuu (mala aadaatiin yaaluu) baratamaa ta'us ogeessota bira geessuun filatamaa ta'uus eeran. ""Hawaasni beellada ofiin hakiima. Gorsa ogeessaa osoo hin gaafatin ofumaa qalanii nyaatu. Ammalleen sirritti osoo hin bilcheessin nyaatu. Beellada dhukkubsate biqiloota akka Hargeessaa fa'a obaasanii sanbooda yoo qalanii nyaatan summiin suni gara namaatti dhufa,"" jedhan. Hawaasni beelladoota dhukkubsatan qalanii nyaataaf oolchuurraa ofqusachuu akka qabaniifi yeroo qalanitti fayyummaa beellada sanaa ogeessa laalchisuu akka qabanis dhaaman Dr. Firaa'ol."	https://www.bbc.com/afaanoromoo/oduu-53975226
sports	Imala leenjisaa Senegaal Aliyuu Siisee hanga injifannoo Waancaa Afrikaatti	Aliyuu Siisee yeroo lama Waancaa Afrikaaf dhaqqabe. Tokko taphataa tahee tokko irratti leenjisaa tahuun. Yeroo tokko ammoo balaa tasaan miseensa maatii isaa 12 al takkaatti dhabeera. Siiseen eessaa ka'ee injifannoo Waancaa Afrikaaf dhaaqqabe? Bara 2002, Maalii keessatti Aliyuu Siisee dirree Baamaakoo Stade du 26 Mars, jedhamu keessa oliifi gadi ilaalee peenaaliitii xumuraa waancaa mo'achuuf murteessitu karra eegaa Kaameeruun Buukar Aliyoomitti rukute. Kun Waancaa Afrikaa bara 2002 irratti yoo tahu Senegaal yeroo jalqabaaf ni injifatti jedhamee eegamee ture. Haa tahu malee Siiseen yeroo sana dursaa taphattoota Senegaal kan ture rukuttaa peenaaliitii sana dhabe. Kaameeruun waancicha injifatte. Ergasii waggoota 20 booda Siiseen seexana gaafa sanaa irraa bilisa tahuun ofii isaafis biyya isaafis waancaa kan injifate. Amma garuu leenjisaa tahuudhaani. Amma umuriin isaa 45 yoo tahu ji'a dhufu 46 guuta. Waancaa kana injifachuun Herve Renardi kan Zaambiyaa waliin bara 2021 injifatetti aanuun leenjisaa dargaggeessa lammaffaa tahuu isaati. Waggoota dheeraaf leenjistootni gara Afrikaa dhufaa kan turan Awurooppaa fi Laatin Ameerikaa irraa ture. Amma garuu fakkeenya leenjistoota Afrikaa ardichuma keessaa biqilanii tahun haalicha jijjiire. Siiseen Dilbata darbe Masirii mo'achuun yoo waancaa harkaan gahatan imimmaan buusee gammachuu isaa ibsachaa ture. Garuu dhiphina rukuttaa peenaaliitii xumuraan booda irra aanaan. Leenjisaan kun miidiyaaleettillee waa'ee garee isaa bal'inaan dubbachuu hin barbaadu. Garuu yaada isaa nama gabaabsee bareechee himudha. Kun Siiseef waancaa Afrikaa shanaffaa tahuu isaati. Lama taphataa tahee lbara 2000 fi 2002. Sadii ammoo ammoo leenjisaa Senegaal tahuudhaani. Federeeshiniin Kubba Miilaa Senegaalis leenjisaa akkaan ceepha'amaa ture kanatti cichuun isaanii inni ammoo ceephoo duubatti dhiisee bu'aa gaarii argamsiise. Siiseen waayillaan isaa duraan waliin taphataa turan keessaa Kaaliluu Fadigaa kan amma garee qorannoo teeknikaa Konfedereeshinii Kubba Miilaa Afrikaa keessa jiruu fi El Haajii Diyuuf garee isaatti makuun akka isaan taphattootaaf gorsa kennan godhe. Kana dura haalaan namoota isa ceepha'aa turan yoo tahanis Dilbata ammoo yeroo isaan isa waliin Kaameeruunitti argamuun gammachuu isaanii ibsataa turan argamaniiru. ''Gareen kun Waancaa Afrikaa injifachuu danda'a. Garuu osoo Aliyuu Siisee leenjisaa biyyaalessaa tahee achi jiruu kun  tahuu hin danda'u,'' jedhe ture El Haajii Diyuuf. Siisee ceephoo qofa oso hin taane taphattootni isaas isa onnachiisaniiru. ''Akkan yaadutti leenjisaan kun milkaa'ina hundaa argachuun isaaf mala. Sababni isaa ammoo leenjisaa akka malee ceepha'ame akka isaa argee hin beeku,'' jedhe Sadiyoo Maaneen erga Burkina Faasoo mo'achuun waancaaf darbaniiru. .Biyya keenyaa fi isaaf jennee mo'achuu barbaanna. Sababni isaa ammoo akka taphataa fi leenjisaatti waan hundaa keessa waan darbeef.'' Siisee qofatu taphattoota isaa jaallata miti. Isaanis maqaa masoo 'Jaamee' jedhuun isa waamu. Yaayaa Jaamee pirezidaantii duraanii Gaambiyaa waggoota dheeraaf biyyatti bulchetti fakkeessuun waamu. Sababi isaa ammoo seera cimsuun waan beekamuufi. Siiseen nama naamusa qabuu fi cimsanii hojjechuutti amanu, yeroo kabajuu fi xiyyeeffannoo guddaa hojii isaaf kennudha. Siiseen Senegaal bakka  Ziguinchor jedhamutti dhalachuun yeroo umuriin isaa ganna sagal ture gara Faransaayitti deeman. Kana adura nama Aljeeriyaa waliin Waancaa Afrikaa mo'atan Djamel Belmaadii irraa manni isaanii dhagaa darbaa tokko hin caalu. Champigny-sur-Marne kan jedhamu Kibba Paaristti kan argamtu keessatti guddate. ''Ijoollee tahee taphattoota bebbekamoo akka Safet Susuc Valdo fa'aa ilaaluuf gara PSG deemaan ture. Abjuun ijoollummaakoo PSG'f taphachuu ture. Ijoollee heduun qarqara Paaris jiraatan akkaadaamii PSG galuuf hawwu ture. Ani garuu carraa sana hin argatiinan hafe.'' Siiseen kilaba Liil jedhamu galuun tapha pireefeeshinaalaa isaa jalqabaa ammoo Seedaan kan jedhamuuf taphate. Bara 1998  PSG kan hawwaa ture sana gale. ''Taphattoota ciccimoo akka Jay-Jay Okochaa fi Roonaaldinoo fa'aa waliin taphachaan ture. Taphataa dargaggeessa waanan tureef waan hedduun isaan irraa baradhe. Kilaboota gurguddaa keessatti carraa taphoota xiqqoo irratti taphachuu argadheera. Leenjisaan duraanii Senegaal Buruno Metsu Siisee garee biyyaalessaa Senegaaliif waame. Bara 2002 tapha baniinsaa Waancaa Adunyaa irratti Faransaayiin mo'atan irratti ittisa irra taphataa ture. Gareen sun Jaappaanii fi Kooriyaa Kibbaatti nuusa xumuraa fi dhaqqabuun seenaa keessatti biyya Afrikaa lammaffaa sadarkaa kanaaf geesse tahanii ture. Gara Ingiliiz dhaquun Birmiingihaamii fi Poortsmaawuz keessa taphataa ture. Sana booda balaa qarqara Lixa Afrikaatti mudateen miseensa maatii isaa 12 dhabuun gadda guddaa keessa darbe. Siiseen bara 2006 gara kilaba isaa ijoollummaa Seedaanitt deebi'e. Sana booda ammoo Liigii lammaffaa Faransaay keessa kan turte Nimes keessa takka taphatee soorama bahe. Siiiseen taphataa urjiijedhamee ibsamaa hin turre. Garuu ''nama hojii jabaa'' jedhamuun beekama. Siiseen eeyyama leenjisummaa isaa fudhatee booda gargaaraa leenjisaa Kaarim Seegaa Diyuuf tahuun Olompikii Landan bara 2012'f qopheessuuf federeeshinii kubba miilaa Senegaalitti makame. Sana booda Aliyaan Girrisee jalatti garee biyyaaleessaa waliin hojjechaa ture. Caamsa bara 2015 ammoo leenjisaa garee biyyaaleessaa tahuun itti fufe. Waancaa Afrikaa Senegaal irratti eegamtee ture kan Iquwaatooriyaal Giinii irratti marsaa jalqabaatti keessaa baate. Siiseen ergasii duubatti osoo hin ilaaliin jalqabee tapha michummaa Gaanaa waliin taaise mo'ate. Senegaal walitti aansuun Waancaa Afrikaaf yeroo sadii Waancaa Adunyaaf ammoo yeroo tokko Siisee jalatti darbuu dandeesse. Rikardiin isaa leenjisaa garee Teranga Lions ykn Leencota Terangaa tahee qabu taphoota 46 injifachuun 16 qixa bahuun sagal qofa mo'ame. Amma taphoota 71 irratti leenjisummaan hirmaatee nama jabaa biyyattii taheera. Bara 2019 waancaa Afrikaaf gahanii Aljeeriyaadhaan mo'amuun dhaban. Siiseen waancaa kana biyya isaaniif mo'achuu isaaniif  garee isaa galateeffateera. ''Injifannoo kana uummata Senegaaliif kennine. Sababni isaa ammoo erga bara bilisummaatii hanga ammaatti urjii kana ariyaa turre waan taheef,'' jedhe Siiseen. ''Har'as urjii kana tishartii keenya irraa ni qabaanna.'' Amma garuu gammachuun kun osoo jiruu ji'a dhufu keessa gareen kun tapha mo'atanii darbuu Waancaa Afrikaatiif Masirii waliin taphatu. Waancaa injifachuun yoo biyyatti deebi'an kumaatamaan bahun uummatni magaalaa Daakaaritti isaan simate.	https://www.bbc.com/afaanoromoo/oduu-60299124
health	Waa'ee dhibee sammuu ijoolleen gar-malee akka jarjaran godhu beektuu?	Doktar Naa’od Firduu jedhama. Ijoollummaa isaarraa kaasee iddoo tokkicha  sa’aatii dheeraaf taa’uu akka hin dandeenyee fi waan tokkoratti xiyyeefatee turuuf akka rakkatu dubbata. Dr. Naa’od Yunvarsitii Finifinnee, Kolleejjii Fayyaa Hawaasaatti hogganaa kutaa Ippidimoolojiiti. Ijoollummaasaatti akka malee saffisaa akka ture dubbate. '‘Koornisii mana keenyaa shiboo elektiriikiin guutame keessa seeneen irra marsaa ooluun yaadadha. Mukti ani hin korre hin jiru. Humna guddaan qaba ture,’’ jedhe. Ijoolleen tapha, fiigicha, ultaalchoo ni jaalatu. Taatullee haala hin baratamneen ijoolleen waantotaaf xiyyeeffannoo kan hin kenninne ykn amala irra darbaa fi tasgabbii hin qabne yoo qabaatan maatiin ijoollee isaaniif xiyyeeffannoo kennuu qabu. Rakkoo fayya akkasii ogeeyyiin Attention-deficit/hyperactivity disorder (ADHD) jedhanii waamu. ADHD’n ijoolleen waa tokkorrattii xiyyyeefatanii akka hin turre taasisa. Sababa kanaarraa ka’een dafanii waa dagatu, waan hojjachuu eegalan xumuruuf ni rakkatu, dhibahanii waa dagatu, sirnaan dhaggeeffachuufi waan ajajaman rawwaachuuf rakkachuun mallattoolee ijoo ADHDti. Kana malees, sa’aatii dheeraaf ittifufanii haasa’u, amma baramee ol qaama isaanii sosochoosu, balaa isaan mudatu baayyee hin sodaatan, namni haasa’u tokkoo hanga haasa’ee xumuruttillee dhaga’uuf obsa hin qaban ykn addaan kutuun fa'i mallattoo ADHD ti. Dr Naa’od akka himanitti, ijoolleen ADHD’n miidhaman maatii fi hawaasni akka nama jeequmsa uumuutti lakkaa’uurraa kan ka’e ijoollummaan dhiphinaa hanga jeeqamuutti akka isaan miidhu seenaa isaanii qooduun hubachiisaniiru. Dr Naa’od iddoo tokko yeroo dheeraaf turuu akka hin feene kaasuun, daa’ima rakkoo sammu kana qaban mana keessatti ugguranii tursiisuun dhiphinaaf akka saaaxilu himan. Qorannoon Ameerikaatti gaggeeffame akka agarsiisutti, ummaata Ameerikaa keessaa % 10’n  ykn namoonni miliyoona 6 ta’an ADHD’n akka hubaman eere. Biyya Ingiliziitti ammoo daa’immaan %3.5, namoota gaheeyyii biyyattiin qabdu harki lama rakkoo dhibee sammuu kanaaf saxilamaniiru. ADHD’n sammuun fuulduraa gara mirgaa jiru guddinasaa otoo hin fixiin gaafa hafu rakkoo fayyaa uumamu dha. Dhibeen sammuu kunis yeroo baayyee sanyiin kan darbu yoo tahu, haadholiin ulfaa tamboo aarsan immoo daa’ima isaanii ADHD’f akka saaxilan qorannoowwan ni agarsiisu. Dr Naa’od illee abbaansaa ADHD akka qaban dubbata.Garuu hamma inni hakiima tahetti kana hin beeknu ture jedha. Dhibee ADHD daa’ima qabu kan adda baasu maatii akkasumas barsiisota dha jechuun dubbata Dr Naa’od. Ijoolleen dalagaa xiyyeeffannoo gaafatu hojii manee faa hojjechuu hin barbaadan taanaan mallattoo tokko tahuu ijaa maluuf maatiifi barsiisonni  xiyyeeffannoo kennuu qabu. Dabalataan gaaffii isaaniif dhiyaate osoo hin xumuramiin deebii kennuuf kan jarjaran yoo tahe, dalagaa idilee isaanii kan irraanfatan yoo tahe, xiyyeeffannoo kennuun mallattoolee kunneen hordofuun barbaachisa. Namni baayyee rakkoo kana haala guddisa maatiiti jedhee ijaa amanuuf adabbiidhaan akka sirraa’u amana. Haata'u malee rakkoo guddina sammuu uumamaan mudatu gatii taheef dhiyeenyatti hordofuun akkasumas ogeessotaa fi barsiisota waliin marii’achuun barbaachisa. ‘’Ijoolleen isaanii fayyaalessa tahanillee namni hunduu ADHD’n maali kan jedhu akka dhibee sukkaaraafi dhiibbaa dhiigaatti hubachuu qaba. Sababiinsaas ADHD’n dhibee nama baayyee irratti mul’atu gatii taheef,’’ jechuun Dr Naa’od ibsa. Gaaffiiwwn Dhaabbati Fayyaa Addunyaa rakkoo kana adda baasuuf baasee fayyadamuunis  ka’umsa dhibee kanaa baruun ni danda’ama jedha. Akka addunyaatti daa’imman 100 keessaa 10 ADHD akka qabaniifi deeggarsa fayyaa yoo argatan garuu fooyya’insa gaariii jedhamu akka agarsiisan qorannoowwan ni agarsiisu. Wal’aansi wal-fakkaataa ge’eessota irrattillee ni hojjeta. Keesumaa maatiin daa’immanii dalagaa isaanii guyyuu otoo hin irraanfatiin akka hojjetaniif yeroo taphaafi hojiii dhaabbataa tahe barsiisuun, korojooo fi meeshalee barnoota isaanii biroo iddoo dhaabbataa akka kaa’an shaakalchiisuun deeggaruu danda’u. Akka qorannoowwan mul’isanitti ijoollee dhibee kana qaban keessaa deeggarsa yoo argatan harki 40  fayyuu kan danda’an yoo tahu harki 60 immoo hamma ga’eessa tahanitti dhibeen kun wajjin turuu danda’a. Dhiibbaa dhibee kanaa dandamachuuf garuu maloota murteessoo tahan hordofuun to’achuun jijjiirama agarsiisuun danda’ama. Dr Naa’od akka jedhutti gorsa xiin-sammuu, leenjii amalaa akkasumas deeggarsa fayyaa gochuun dabalataan qoricha ADHD’f kennamu akka furmaataatti akka ilaalan hubachiisu. Haa tahu malee, Itoophiyaa keessa qorichi dhibee kanaa tokkollee akka hin argamne hubachiisuun, yaaddessaa akka tahes himu. Yeroo baayyee ijoolleen, ‘’rakkisoo, qananiifi jeeqxota,’’ akka tahanitti ibsuu mannaa rakkoo guddina sammuu tahuu mala jedhanii yaaduu dhiisuunis  yaaddeessaa dha jedha. Namoonni ADHD qaban rakkoon araadaaf saaxilamuun, konkolaataa oofu taanaan balaaf saaxilamuu, rakkoo gaa’ela keessatti uumamu, qarshii qisaasessuu, iddoo hojiitti milkaa’uu dhabuu, sa’atii dheeraaf dubbisuu dadhabuu  akka isaan mudatu qorannoowwan ni ibsu. Kanaafis Dr Naa’od dhibeen ADHD  xiyyeeffannoon kennameefi hordofamuun nama dhuunfaa caalaa hawaasaaf bu’aa qaba. Yeroo ammaa deeggarsa faayidaa qabu gama argachuun haalli fooyya’aa akka jiru hubachiisa. Haata'u malee namoonni baayyeen maatiifi michuuwwan isaaniin hubatamuu dhabuufi dogoggoraan hubatamuurraan kan ka’e dhiibbaa keessa jireenya isaanii itti fufuuf dirqamu. Kanaaf sadarkaa tokkoffaan maatii, hawaasaafi barsiisonni hordoffii taasisan fooyyee fiduudhaaf murteessaa dha.	https://www.bbc.com/afaanoromoo/articles/c72zx9pxmx0o
politics	MM Abiy Ahimad aanga’oota Sudaan waliin mari'atan	Ministirri Mummee Itoophiyaa Abiy Ahimad jila mana maree Sudaan Leetanaal Janaraal Ibraahiim Jaabiriin hogganame waliin mari’achu waajjirri isaanii beeksiise. Kunis kan ta’e erga Daarektarri Olaanaan Odeeffannoo fi Tikaa Biyyaaleessaa Obbo Tamasgan Xirunaa Sudaan deemuun hogganaa ittaanaa waraana biyyattii waliin mari’ataniin booda. Ministirri Mummee Abiy Sadaasa 21, 2022 ganama garee jila miseensoota bakka bu’oota ummataa kanneen waajira isaaniitti simachuun dhimmoota waloo biyyoota lamaanii irratti marii taasisan. Biyyi Sudaan kan waggaa tokkoof oliif jeequmsa siyaasaa keessatti argamtu, walitti dhufeenya Itoophiyaa waliin qabdu sababii hidha guddicha Abbaayaa fi dhimma daangaatiin akkasumas waraanaa Tigraay keessatti gaggeeffamuun wal qabatee walitti dhufeenyi isaanii xiqqoo gufate ture. Ministirri Mummee Abiy Ahimad haasaa torban darbe keessa mana maree bakka bu’oota ummataa Itoophiyaatiif taasisaniin, dhimma waraana Tigraayiitti gaggeeffamuun wal qabatee waa’ee Sudaan kaasanii ture. Sudaan waraanaa dhumaa kana irra deebii’ee ka’e keessaa gahee homaa akka hin qabne dubbatanii turan. Dureewwan biyyootaa yeroo garaa garaatti wal arguu mari’achuunsaanii kan gabaafame yoo ta’u, hogganaan waraana Sudaan Janaraal Abdul Fattaah Al Burhaan Onkolooleessa darbe keessa yaa’ii Xaanaa Foram irratti hirmaachuuf Baahir Daariitti argamuun aanga’oota Itoophiyaa waliin mari’achunsaanii ni yaadatama. Obbo Tamasgan Xirunaa, Daareektarri Olaanaan Tajaajila Nageenyaafi Tikaa biyyaaleessaa Itoophiyaa Kaartuum keessatti ittaanaa duree waraanaa Letanaal Jeneraala Mohaammad Haamiidaan Daagaaloo (Hameetii) waliin hasa’usaanii maddi oduu Sudaan gabaasee ture. Marii isaanitiinis walta’insa dameewwan nageenyaa fi kaan irratti biyyoota lamaan jidduutti jiru ilaalchisee mari’achuusaanii fi Sudaanis waliigaltee Itoophiyaa fi TPLF jidduutti taasifame ajaa’ibsiifachuu Janaraalichi ibsun gabaafameera. Sudaaniifi Itoophiyaa waraanaa Kaaba Itoophiyaatti waggoota lamaan dura eegalame hordofuun, gaaffii daangaa waggootaaf lafa gabbataa qonnaa Al faashaagaa irratti ture qabachuuf, Sudaan looltoota ishee bobbaasuun ni yaadatama. Tibba waraanichaattis hidhattoonni karaa Sudaaniin daangaa Itoophiyaa keessa dhokatanii seenan jiraachuu aanga’ootaan komiin dhiyaataa ture. Waraanaa Tigraayii qabamtee kan ture Itoophiyaan waraanni Sudaan naannoolee daangaa qabatee ture keessaa gadhiisee akka bahuufi  rakkinichi mariidhaan akka furamuuf irra dedeebiin gaafataa turte. Gama Sudaaniin garuu daangiichi kan ishee ta’u kaasuun qabiyyicha cimsite turte.	https://www.bbc.com/afaanoromoo/articles/cd1ve2576ryo
health	Giinii keessatti erga 2016 yeroo jalqabaaf namoonni Iboolaadhaan du'an	Vaayirasiin balaafamaa ta'e Iboolaan erga addunyaa kanarraa obba'ee waggaa shan ta'eera jedhama, amma garuu Giinii keessatti yoo xiqqaate namoonni sadi vaayirasii kanaan du'aniiru, hedduunis qabamaniiru. Akka ogeeyyiin fayyaa jedhanitti namoonni miidhaman kunneen erga sirna awwaalchaa tokkorratti hirmaatanii booda garaa kaasaa, haqqisiisaa fi qaamni isaanii garmalee dhiigaa ture. Bara 2013 fi 2016 gidduu Lixa Afriikaatti namoonni 11,000 caalan dhibee Iboolaa kanaan du'aniiru, vaayirasiin kun jalqaba Giinii keessatti mul'ate. Vaayirasii kana qolachuuf talaalliiwwan hedduun argamanii, biyya vaayirasichi itti hammaate  Democratic Republic of Congo keessatti hojiirra oolaa turan. Iboolaan bineensota akka Chimpaanzii, simbirroota halkanii fi warabboo bosonaa irraa akka dhala namaatti darbutu himama. Isa booda namarraa namatti tuttuqqaa qaamaa, dhangala'aan qaamaa karaa madaa qaamaa ba'anii fi faalama naannoo jiruun daddarbuu eegale. Namoonni tokko tokko wayita du'an qaamni isaanii dhiiga kan qabu yoo ta'u, warri sirna awwaalchaa raawwatan nama du'e kanarraa vaayirasichaaf saaxilamuu danda'u. Namni iboolaadhaan du'e qaamni isaa akkaan summaawaadha, vaayirasichi nama qabee guyyaa lamaa hanga torbee sadiitti qaama keessa turuu danda'a. Hoogganaan Ejensii Fayyaa Giinii Dr Sakoba Keeytaa qorannoowwan hedduun gaggeeffamaa jiraachuu fi namoonni qabaman baayyeen jiraachuu dubbatan. Dhaabbata Fayyaa Addunyaatti daarektarri damee Afriikaa Matshidiso Moeti, jaarmiyaaleen fayyaa vaayirasii iboolaa Giinii keessatti deebi'ee ka'aa jiru qolachuuf qophaa'aa jiraachuu karaa twitter isaanii himan.	https://www.bbc.com/afaanoromoo/oduu-56059537
sports	Cheelsiin leenjisaa isaa Toomaas Tuuhel ari'e	Cheelsiin leenjisaa isaa Toomaas Tuuhel hojiirraa gaggeesse. Chelsiin kaleessa Daayinaamoo zaagirebiin injifatamuu hordofee kilabichi leenjisicha hojiirraa gaggeesse. Tuuhel dorgommi Piriimer Liigii fi Shaampiyoonsi Liigiin jalqabumarratti qabxii barbaachisu argachuu hin dandeenye. Toomaas Tuuhel leenjisaa Cheelsii tahuun tapha 100ffaa isaanii kaleessa Daayinaamoo Zaagreeb waliin taasisan irratti injifataman. Tapha marsaa jalqabaa kana diree isaaniin ala kilaba Kirooshiyaa Daayinaamoo Zaagrebiin 1 fi 0’n injifataman. Toomaas Tuuhel irratti dhiibbaa jiru akka dabalu taasiseera. Chelsiin taphoota torba barana gaggeesse keessaa sadii mo’ame. ‘’Gahumsi keenya bakka gahuu male irra hin jiru, kanaafuu dhimmichi ana ilaalata, hunda keenya irra jira, furmaata barbaaduu qabna,’’ jedhan Toomaas Tuuhel. ‘’Ofitti aareera, gahumsa taphattootni agarsiisanitti aareera, yeroo haala gaariin taphatan hin argine.’’ Cheelsiin yeroo jijjiirraa ganna kana jijjiirraa taphattootaaf paawondii miliyoona 300 baase. Abbootiin qabeenyaa kilabicha qabxii barbaadu. Tuuhel ‘’amma waan hunduu babbadeera, waan xiinxallu baay’eetu jira, hin gammadne garuu daandii gaarii irra jirra jedhee yaadeen ture. Gahumsi agarsiisan kun na ajaa’ibeera,’’ jechuun aariin dubbatan. Kana irraa kan ka'e guyyaa boqonnaa taphattoota isaanii haquun shaakala hojjetu jedhan. Maanchister Siitiin kilaba Ispeen, Siiviyaa waliin taphachuun 4 fi 0’n mo’ate. Erliingi Haalaandi galchii lama yoo lakkoofsisu kun erga Maan siitii galee galchii 11ffaa isaati. Gareen Peep Gaardiyoolaa bara kana waancaa Shaampiyoonsi Liigii injifachuuf warra carraa guddaa qaban keessaa tokko. Haalaandi galchii lakkoofsisuun waan haaraa miti kan jedhan Gaardiyoolaan gahumsa taphattootni isaanii agarsiisanitti akka gammadan himaniiru. Maan Siitiin waggaa torba dura ture Siiviyaa waliin taphachuun 3 fi 1’n kan injifate. Ergasii taphni kun kan jalqabaa isaaniiti. Taphattoota ciccimoo adunyaa akka Liyonel Mesii, Neeymaarii fi Kiliyaan Imbaappee fuuldura irraa kan qabu PSG’n ammoo Juvantas waliin taphachuun 2 fi 1’n mo’ate. Galchii lameen kan lakkoofsise Kiliyaan Imbaappeedha. Har’a taphni Liiverpuul Naappoolii waliin taasisu haalaan eegama. Liiverpuul dorgommii Piriimer Liigii irratti jalqabbii gaarii hin agarsiifne. Tootenahaam akkasuma Maarsee waliin taphata. Gareen Antooniyoo Koontee ramaddii salphaa jedhame keessatti argamu.	https://www.bbc.com/afaanoromoo/articles/ck58rl792n5o
politics	Yuukireen Kehersan Raashiyaa harkaa deebifachuuf duula jabaa jalqabde	Yuukireen naannoo humnoota Raashiyaan qabame ture Kehersan deebistee qabachuuf duula gaggeessaa jirtu ''saffisaa jira'' jedhan maddeen odeeffannoo tikaa biyyoota lixaa. Riqichi murteessaan gra magaalaa Kehersanitti ceesisu amma rokkeettii Ameerikaan Yuukireeniif gumaachiteen barbadaa'eera. Kana jechuun loltoonni Raashiyaa kumaatamni garee isanii kaan irraa carraan citan guddaadha jedhamee sodaatama. Lixa laga Niiprootti kan argamtu magaalaan kun teessoo murteessituudha jedhamee amanama. Humnootni Yuukireen rokkeettii Himaarsi jedhamu fayyadamuun riqicha Antooniviskii haleeluun akka inni tajaajila hin kennine godhaniiru jedhan maddeen odeeffannoo tikaa biyyoota Lixaa. Mooskoon loltoota ishee Lixa laga Niiproo jiraniif waan barbaachisu dhiyeesuuf riiqcha kana fayyadamti. Amma loltoota Raashiyaa lafa Yuukireen weeraranii jiran kaan irraa carraan cituu qaban guddaa akka tahe himame. Maddeen odeeffannoo waraanaa ''Kehersan gara Rashiyaatti dhiyoo wana jirtuuf weerara Yuukireen irratti akka gonfootti kan ilaaltudha, bakka kana dhabuun weerara Raashiyaan milkaa'eera jettee amantu jalaa fashaleessa'' jedhan. Moskoon amma loltoota lakkoofsa guddaa qaban gara kallattii Kehersanitti imalsiisaa jirti jedhan Barreessaan Mana Maree Nageenyaa Yuukireen Oliksii Daaniilov. Baha Dooneski keessaa humnootni Raashiyaa madda aannisaa guddicha isa lammaffaa Yuukireen keessaa Vuhlehiriski jedhamu qabachuu himan. Qondaalonni Raashiyaa riqichi Antooniviskii Yuukireeniin haleelamuu amananiiru. Humnootni Yuukireen guyyootaaf riqichoota irratti xiyyeeffachuun haleellaa gaggeessaa akka turan himaniiru. Haleellaan kun qaama Yuukireen deebistee naannicha qabachuuf gootuti. Yuukireen yoo duula kanaan milkooftee Kehersan qabatte, naannich baay'ina uummataa guddaas waan qabuuf milkaa'ina guddaa taha. Pirezidaanti Zeleniskiin Yuukireen dhuma irratti akkuma riqichoota kaanii Antoonivskiis deebistee ijaarti jedhan. ''Humnootni weerartuun carraa dhiyeessii akka hin arganneef waan dandeenyu hundaa gochaa jirra'' jedhan.	https://www.bbc.com/afaanoromoo/articles/crg3212y52yo
politics	Siyaasa Itoophiyaa: Miseensota TPLF keessaa dubartiin tokkittiin Paarlaamaa keessatti hafte maal jedhu?	Addi Bilisa Baasaa Ummta Tigiraay (TPLF) miseensota isaa Mana Maree Bakka Bu'oota Ummataa, Mana Maree Federeshinii keessa jiranii  fi mootummaa Federaalaa keessatti muudama siyaasaa gara garaarra jiran bakka bu'ummaa isaaniifi aangoo irra jiran akka gadhiisan ajajeera. Kanaraa ka'uun sirna baniinsa waloo Mana Maree Bakka Bu'oota Ummataafi  Federeeshinii 5ffaa bara paarlaamaa 5ffaa bara hojii 6ffaa irratti bakka bu'onni naannoo Tigiraay akka hin hirmaanne ibsamee ture. Miseensota TPLF naannoo Tigitaay bakka bu'an 38 fi kan mana maree Finfinnee bakka bu'an shan keessaa walumaa galatti 42 kan ta'an osoo hin argamiin hafaniiru. Walga'ii irratti kan argaman bukka buutuu tokko qofaadha.  Miseensi kun Aadde Yaayyesh Tesfahuneny. Aadde Yaayyesh magaalaa Finfinnee Kutaa Magaalaa Eekkaatti TPLF bakka bu'uudhaan filannoo waggoota shaniin dura gaggeeffameen filatamuun ture kan miseensa mana maree  ta'an.  BBCn Aadde Yaayyesh waliin turtii taasiseera. BBC: Ajaja TPLF akka walga'ii mana maree irratti hin hirmaanneef dabarse akkamiin dhageessan? Aadde Yaayyesh: Ana karaa xalayaas ta'e karaa bilbilaa kan na qaaqabe hin jiru. Kanan dhaga'e sabaa himaaleerraati. BBC: Dhimmicha irratti mariin taasifame jiraa? Aadde Yaayyesh: Ani hin mariyanne.  Warra kaan bakka bu'ee dubbachuu hin danda'u, waa'ee warra kaaniis hin beeku. BBC: Isinirraa kan hafe bakka bu'oonni TPLF walga'ii mana marichaa irratii hin argamne. Isin maaliif argamuu murteessitan? Aadde Yaayyesha: Akkuma beekamu barri hojii mana marichaa kan xumuramu waggaa shaniin. Haata'u malee, sababa weerara koronaavaayirasii biyyattii keessatti uumameen walqabatee yaaddoofi rakkoo ummameen Boordiin Filannoo Biyyaalessaa filannoo gaggeessuuff kan rakkatu ta'uu ibsee ture. Kanarraa kan ka'een haaluma adeemsa Heera mootummaatiin dhimmichis gara  mana maree bakka bu'uutaa dhufeera. Isaan boodas haaluma murtee Manni Maree Federeeshinii dabarseen filannoon akka dheeratu ta'eera. Adeemsi kunis Heera mootummaa kan hordofofeefi faayidaa ummataatiif yaadamee waan ta'eef anis murtee kana wanan fudhadheef walga'ii kana irratti argamuu danda'eera. BBC: Murtee kana irra ga'uudhaaf dhiibbaan maatiirraa ykn qaama biraa irraa isinirra ga'eeraa? Aadde Yaayyesh: Dhiibbaan qaama kamiiniyyu ana irratti raawwatame hin jiru. Wanti beekamuu qabu tokko ani gaheettii of dandeessedha. Namni umuriin isaa waggaa 18 guute tokko ofiin murteeffachuu akka qabaatu nama cimsee amanudha ani. Yaada akkasii fiduun isaanii na dinqisiisuus baatullee, namni ilaalchaafi hubannoo mataa isaatiin kan murteessu ta'uu beekamuu qaba. Kanaafis maatii waliinis yaada walfakkaataa ykn yaada gara garaa qabaachuu nan danda'a, amantaan garuu kan dhuunfaakootiiti. BBC: Isin miseensa Paartii Badhaadhinaa naannoo Tigiraay ? Aadde Yaayyesh: Lakki. BBC: Akkas taanaan hanga filannoon gaggeeffamutti eenyuun bakka bu'uudhaan itti fuftu?  TPLF? Ykn…? Aadde Yaayyesh: Mana maree keessatti ummataan bakka buunee malee paartii bakka buunee hin turre. Kanaafiyyu bakka bu'iinsa ummataa qabadheen itti fufa. BBC: Filannoo bara kana gaggeeffamu irratti dorgomuudhaaf yaada qabduu? Aadde Yaayyesh: Hin murteessine. BBC: Osoo dorgomtanii garuu eenyuun bakka bu'uudhaan kan dorgomtan isinitti fakkaata? Aadde Yaayyesh: Isa kanallee hin murteessine. BBC: Kanaan dura miseensa mana maree bakka bu'oota ummataa ykn mana maree federeeshinii taatanii beektuu? Aadde Yaayyesh: Miseensummaan mana maree bakka bu'oota ummataa kan jalqabaakooti. Miseensa mana maree naannooyyu ta'ee hin beeku. A. L .I 1992tti garuu miseensa mana maree magaalaa maqalee ta'ee nan beeka. BBC: Mootummaa Federaalaafi mootummaa naannoo Tigiraay gidduu wal dhabdeen siyaasaa jiraachuun ni beekama. Dhimma kana akkamiin ilaaltu? Aadde Yaayyesh: Rakkoo ummataaf fala barbaaduufi dhimmi ummanni itti rakkate haalaa haqa qabeessa ta'een hundi keenyayyu dhaabbachuu qabna jedheen yaada. Namoonni dhuunfaa ykn paartileen yaada garaa garaatiin wal takaaluu danda'u. Haata'u malee, kan argamnu bara ammayyoome keessatti. Waan kana ta'eefis, faayidaa ummataa bu'uura godhachuudhaan waliin taa'anii dubbachuun waliin rakkoolee keenya hiikuu qabna yaada jedhun qaba. BBC: Miseensota TPLF  keessaa isin qofatu walga'ii mana marichaa irratti argame. Murteen kun bu'aa maalii argamsiisa jettanii yaaddu? Aadde Yaayyesh: Ani TPLF bakka bu'ee kanan dorgome magaalaa Finfinnee bulchiinsa magaalaa Eekka irraati. Walumaagalattis  Finfinneerraa TPLF bakka bu'uudhaan mana maree bakka bu'ootaa kan galle nuti shan. Anis paarlaamaa yeroon galu ummata sagalee naaf kenne kabajeetan. Gaaffii ummataa keessummeessuufi dirqamaafi itti-gaafatamummaa ummanni narra kaa'e ba'uun qaba jedheen kanan gale. Ammas ilaalamuu kan qabaatu kallattii sanaan. Paarlaamaa wayitan galu yaada TPLF ykn ADWUI qofaan tarkaanfachiisuuf miti. Gaaffilee ummataa deebisuuf ani kanan gale. BBC: Murtee kana hordofee rakkinni isin mudate jiraa? Aadde Yaayyesh: Gaaffiin dhufes ta'e wanti na qaqabe omtuu hin jiru. Yeroo ammaa kana dargaggos ta'e ummanni bal'inan kan itti fayyadamu miidiyaan hawaasummaa jira. Achirratti sababiin ummataaf dhaabadhe kan deeggarsa qaban naaf ibsan hedduudha. Haata'u malee, yaada finxaalessaa ta'e kan TPLF qaban jiru. Miidiyaa hawaasummaa irratti barreessan jiru. Arabsoofi doorsisa yaada namaa hin kabjne barbaachisaa hin taane argaan jira. Hundi keenyayyu yaadaa fi ilaalcha adda addaa qabna.  Yaadaafi mormii isaanii dhiyeeffachuu nan kabaja, na dinqisiifadhas. Ta'uus qabaata. Isaafis hin mufadhu. Haata'u malee, dhuunfaan nama arrabsuu, dorsisuufi sodaachisuun hin barbaachisne eenyuunuu waan hin barsiifneef, osoo ta'uu baatee jedheen yaada. Kanaan alatti gaaffiin kallattiidhaan dhufe hin jiru. BBC: Murtee taasistan hordofee gama TPLF irraa wanti isin qaqqabe jiraa? Aadde Yaayyesh:  Dhimmi kallattiidhaan dhufe hin jiru. Haata'u malee, namoonni miidiyaa hawwasummaa irratti qarqara qabatanii barreessan hedduun jiru. BBC: Sababii murtee kana irra geessaniif rakkinni anarra ga'a jettanii yaaddoftan jiraa? Aadde Yaayyesh: Qaamni maaliif ummataaf dhaabbatte jedhee yaaddoorra na buusu jira jedhee hin yaadu. Haata'u malee, wanta dhufu hunumaa ummata waliin ta'uudhaan dura dhaabbanna jedheen yaada.	https://www.bbc.com/afaanoromoo/oduu-54442858
politics	Chaayinaan biyya gaazexeessitoota hedduu hiitu ta'uu gabaasni mul'ise	"Gabaasni gareen mirga gaazexeessitootaaf falmu 'Reporters Without Borders' baase yoo xiqqaate gaazexeessitoonni 127 wayita ammaa Chaayinaa keessatti hidhaa jiru jedhe. Chaayinaan guutummaa addunyaatti gaazexeessummaarratti ""duula ukkaamsaa jabaa"" gochaa jirti jedhe gabaasichi. Chaayinaan gaazexeessitoonni hidhaman sababa hokkora kaasaniif akka hidhaman himti. Gareen 'Reporters Without Borders' akka jedhutti Chaayinaan ibsa miidiyaaleef kennamu ukkaamsuun, weerarri koronaa akka hammaatu taasiseera. Wuhaan magaalaa vaayirasichi keessaa ka'etti yoo xiqqaate gaazexeessitoonni fi namootni onlaayinii yaada kennan 10 waa'ee weerarichaa gabaasuu isaaniitiin hidhamaniiru. Isaan keessaa tokko ogeettii seeraa Zhang Zhan yoo taatu, Guraandhala 2020 gara Wuhaan imaluun waan argite barreessaa fi hospitaalota keessatti waan ta'aa ture kallattiin tamsaasaa turte. Gabaasaaleen ishii marsaalee hawaasaa irratti bal'inaan qoodamaa turan. Booda to'annoo jala oolfamtee, himata 'hokkora kakaasuu' jedhu gaazexeessitootaa fi rogeeyyii yaalii mootummaan odeeffannoo to'achuuf godhu cabsan irratti banamuun yakkamtuu taate. Gabaasni fuula 42 qabu gareen kun baase, aanga'oonni Chaayinaa lola farra shororkeessummaatti dhimma bahuun akkamiin Shiinjiyaang keessatti gaazexeessitoota Uyiguur hidhaa akka jiran saaxileera. Chaayinaan warra Uyiguur akka fiinxaleeyyii amantaa Islaamaa fi foxxoquu barbaadaniitti ilaaltu irratti yakka namoomaa raawwatteetti jedhamuun himatamti. Gabaasni kun imbaasiiwwan biyyoota adda addaa keessaa qabdutti fayyadamuun akkamiin gaazexeessitoota irratti haleellaa akka raawwattu, miidiyaa akka uggurtuu fi mata dureewwan akka to'attu himeera. Dabalataan gaazexeessitoonni yaadama paartii komuniistii akka baratan, aappii ololaa bilbila isaaniirratti akka fe'an gooti jedheera. Gaazexeessaan BBC Joon Sadwoorz kan Beejing irraa gabaasaa ture doorsisaa fi dhiibbaa aanga'oota Chaayinaarraa irra gaheen gara magaalaa Taayipee godaanuuf dirqameera. Biyyattiin hayyama BBC biyyattiiraa gabaasuus Guraandhala keessa haqeera. Gabaastuun Biluumbargi kan ta'e Heez faan erga xumura 2020 kan hidhamte yoo ta'u ergasii waa'een dhimma ishii dhagaahamee hin beeku. Gareen 'Reporters Without Borders' gabatee bilisummaa miidiyaa addunyaa irratti Chaayinaa biyyoota 180 keessaa Kooriyaa Kaabaa gulantaa lama qofaan caaluun 177ffaarra kaa'e."	https://www.bbc.com/afaanoromoo/oduu-59560448
sports	Atileetiksii: Namoonni maaliif Maraatoonii fiigu?	"Olompiikii yeroo jalqabaatiif Ateensitti bara 1896 adeemsifame irratti atileetota 17 qofatu hirmaate ture. Ergasii as garuu dorgommiin fiigicha maraatoonii akkuma itti fufetti jira. Yeroo sana atileetiin maraatoonii fiigee injifate fageenyicha 2:58:50tti xumure. Haala ammaa waajjin yeroo ilaalamu sa'aatiin kun sa'aatii atileetiin reefu fiigicha jalqabu tokko itti xumurudha. Sa'aatii saffisaa amma atileetonni fiigicha kana ittiin xumuran irraas garaagarummaa sa'aatii tokkotti dhihaatu kan qabudha. Barreeffama kanaan fiigicha dheeraa maraatoonii fiiguun faayidaa fayyaa fi xiinsammuu akkamii akka qabaatu ilaalla. Maraatoonii fiiguun faayidaalee akkamii qaba? Maalif daran beekamahoo ta'e? Karoora meedaaliyaa Warqee ittiin injifachuu yookan galmee seenaa ispooortii irratti fiigicha Kanaan maqaa isaanii galmeessisuu yaada kan hin qabne namoonni tokko tokko maaliif fiigicha kana fiiguu akka jaalatan waan namaaf hin galledha. Fiigichi maraatoonii kun ammoo cichoominaa fi dadhabii jabaa, anniisaa fi dafqa guddaa kan nama gaafatudha. Faallaa kanaa US keessatti erga bara 1980 fedhiin namootni fiigicha maraatoonii irratti hirmaachuuf qaban harka 255'n guddateera. Dorgommii maraatoonii London Yeroo darbe gaggeeffameefilleen namoota kuma 50 hirmaataniif jecha kan galmaa'ee ture gara namoota Ruubii miliyoonaati. Bara 2018 namootni fiigicha maraatoonii fiiganii xumuran namoota 1,298,725 tti tilmaamama. Sababni ifa galaan kan namoonni Fiigicha maraatoonii jaalataniif fayyummaa qaamaa fi sammuu inni qabuuf jecha. Ta'ulleen namoonni hedduun ammoo shaakala gahaa gochuu dhiisuudhaan miidhaa fayyaa irratti fidu ni yaadda'u. Faagichaan jabaan inni qabu yoo sirnaan shaakala godhan furdina garmalee ofirraa ittisuuf baayyee gaariidha. Furdina Hir'isuu fi fayyaa Onnee fi dhiigaa (Cardovascular) tiif faayidaan Maraatoniin qabu haalan kan beekaman ta'anis Qorattoonni ammoo faayidaalee dabalataa ifoomsaa jiru. Isaan keessaa tokko Maraatoonii fiiguun ujummoowwan dhiiga deddeebisan dafanii akk ahin dulloomne yookan umriisaanii dheeressa kan jedhudha. Qorannoon Yunvarsiitii Augsburg ammoo Maraatoonii fiiguun fayyaa ijaatiifilleen faayidaa guddoo akka qabu akeeke. Dadammaqiinsi Xinsammuu inni kennuhoo maali kan jedhu atileetonni yaadota gara garaa kennu. Matt Huff, Newyork tti barreessaan 'Marathoners' akkas jedha,""miira injifachuu yeroo sarara xumuraa kuttu sitti dhagahamu suni akkan deebi'ee fiiguuf waan nakakaasudha.miira addaa kan Ispoortii kaanirraa hin arganneetu namatti dhagahama."" ""Sababni isaas yeroo fi anniisaan ati maraatoonii tokkorratti fixxu kan tapha kubbaa miilaa yookan Teenisaa kan caaludha. Humna qabdu hunda hamma fixaattutti maraatoonii xumuruf fiiguun gaaffii nama dhibudha,"" jedha. Atileetota kaaniif ammoo daangaa qaamni keenya kaa'u bira darbanii fiiguunuu dandeettii ofii akka qoruuti. Lammiin Jarmanii Tom Eller fiigaa maraatoonii yoo ta'u yeroo dhalatu irraa miira dhageettii hin qabu. dorgommiiwwan maraatoonii 11 fiigeera. bara 2019 Maraatoonii Barliin Irratti 2:47:11 fiiguun atileetii gurraan hin dhageenye saffisaa Jarmanii ta'eera. Eller namoota gurraan hin dhageenyee fi qaro dhabeeyyii kan barsiisu yoo ta'u ""jireenya kiyya kan rakkoo gurraan dhagahuu qabu kana dirreewwan fiigichaa addunyaa adda irratti fiiguudhaan namni qaama miidhamaa ta'e milkaa'uu akka danda'un agarsiise"" jedha. Ijoollee xixiqqaa kan dhagahuu fi arguu hin dandeenyeef ani fakkeenya gaariin ta'eefis jedha. Kailey Bennet Yunvarsiitii Harvaard irraa Fiigichi Maraatoonii rakkoo sirna elektirikaalaa sammuu ishee keessatti ture 'epilepsy"" akka wayyeessef himti. ""Jireenyakoo keessatti yeroon baayyee dhukkubsadhee sochii qaamaa kamuu taasisuu hin dandeenyetu ture. kanaafuu maraatoonii fiigee yeroon sarara dhumaa qaxxaamuru milkii kiyyatti hedduun gammada,"" jetti. Sababni ijoon isheen fiigicha maraatoonii jaalattuuf kan biraan ammoo aadaa namoota biroo baruuf waan ishee gargaarufi. ""Maraatooniin karaan ittiin addunyaa mil'adhudha. Akkan ani amanutti karaa sirriin ittiin magaala haaraa argitu guyyaa maraatooniiti,"" jetti. Qorannoon Akkaadaamii Jabeenya Qaamaa Jerzy Kukuczkatti adeemsifame akka ibsutti ammoo Maraatoonii fiiguun taatee murteessaa jireenya namaatiif bu'aa qabudha. kanaan alattis ilaalcha naamootni gara fuula duraatti karoora isaanii galmaan ga'achuun qabaniifillene kan gumaachudha. Maraatoonii fiiguun fudhatama hawaasummaa qaban dabaluufilleen akka gumaachutu himama. Kunis Maraatoonii fiiguun dandeettii fayyummaa kan ibsuu fi ciminaa fi dandeettii namaa kan ibsu waan ta'eefi. Maraatoonii fiiguun kaka'umsa namootaa kan cimsu ta'uun kan beekamu ta'ulleen kaka'umsi kuni garuu saala irratti garaagarummaa kan qabudha. Qorannoo fiigdotaa Poolaanditti aadeemsifame akka mul'isutti dubartoonni maraatoonii fiiganii xumuran warra dhiiraa caalaa kaka'umsa qabaatu. Dorgomiidhaaf kaka'uuf garuu warra dhiiraatu caala. Yeroo fageenya dheeraa fiigamu sammuun keenya miira dhukkubbii akka dagatuufilleen nigargaara. Bara 2019 Qorannoon Yuvarsiitii Poolaand tti adeemsifame akka agarsiisutti dhukkubbiin Yeroo Maraatooniin fiigamu namatti dhagahamu kan yeroo da'umsaatiin kan walitti dhihaatuu jedhu. Dhukkubni lamaanuu erga bira darbameen booda akka salphaatti ilaalamus jedha qorannoon kuni. Sababni ammoo inni maraatoonii fiigu Meedaaliyaatti, deessuun ammoo Daa'imatti dhukkuba waan dagataniifi jedha. Kuni Maraatoonii irratti fuula walfakkaataa irra deddeebiin akka arginuuf sababa ijoo taa'uus hima. Si'a 18 maraatoonii kan fiigde Erin McBride, maraatoonii ishee jalqabaa kan fiigde bara 2005 ture. yeroo sana umriinshee waggaa 18. Yeroo sanatti maraatoonii si'a tokko fiigdee dhaabuuf akka turtelleen niyaadatti. Ta'ulleen ergasii fiigicha maraatoonii kana fiiguu hin dhaabne. Yoo xiqqaate waggaatti si'a tokko nan fiiga jetti. Atileetiin Liivarpuul Andy Glen ammoo fakkeenya namoota jaalala Fiigicha maraatooniitiin qabamaniitiin akka fakkeenyaatti kan kaafamuudha. Biyyoota 42'tti dorgommiiwwan maraatoonii 176 fiigee xumure. Amma karoorri isaa lakkoofsa maraatoonii fiigee gara 200'tti biyyoota keessatti fiige ammoo 50 gahuuf ammallee kaayyoo qaba. ""Ergan Maraatoonii kana hunda fiigeen booda 'amma maraatoonii fiiguun siif salphaadha mitii' jedhanii nagaafatu. Deebiinkoo gabaabaadha. Salphaa miti. Maayiliiwwan gara dhumaa jaha ammas akkuman gaafa maraatoonii Fiiguu jalqabuutti ulfaatadha,"" jedha."	https://www.bbc.com/afaanoromoo/oduu-59110474
politics	MM Sudaan humnoota waraanaan to'atamanii bakka hin beekamne geeffamuun himame	Ministirri Muummee Sudaan Abdallaa Hamdok, humnootiin waraanaatiin erga to'atamaniin booda gara bakka hin beekamnetti geeffamuu Minisirri Odeeffannoo biyyattii beeksise. Ministirri Mummee Sudaan Abdallaa Hamdok  kan yeroo ammaa hiidhaa mana keessaa jala akka jiran himamu ammoo ummanni karaa nagaa bahee mormii itti fufuun  ''Warraaqsa akka eeggatuuf'  gaaffachusaanii Ministeerrichi ibseera. Ministeerichi karaa fuula Facebook isaatiin ergaa maxxanseen, humnootiin waraanaa  waloon ganama kana mana isaatti MM hidhan fonqolchicha deeggaruun ibsa akka baasuuf dhiibbaa irraan gahaa jiraachuu hime. Fonqolchiichaaf beekkamtii kennuu erga didaniin booda,  waraanichi amma Ministira Mummee Abdallaa Hamdok bakka hin beekamne geessuu maxxansi kun dabaluun himeera. Kana duraas, Ministeerichi miseensoonni siiviilii qaamni bulchiinsa Ce'uumsa Sudaan fi ministeeroonni hedduun hidhamusaaniifi bakka hin beekamneetti geeffamuu himee ture. ''Miseensoonni siviilii ce'umsa mana maree biyyattiifi ministeeroonni hedduun mootummaa ce'uumsaa irraa humnootii waraanaa walootiin to'atamuun bakka hin beekamnetti geeffamaniiru,'' jedha ibsi toora miidiyaa hawaasaa Ministerichaa irratti bahe kun. Gama biraatiin ammoo Ameerikaan gabaasa fonqolchaa Sudaaniitti ta'aa jiruutiin 'baayyee yaadda'u' beeksiifte. Ergamaan Addaa Ameerikaan Gaanfa Afriikaa Jeefrii Feltimaan karaa ergaa tiwitaraatiin akka jedhaniitti, gabaasaalee Sudaanii keessatti waraanni fonqolcha raawwateera jedhuun 'baayyee yaada'uu' fi kunis fudhatam kan hinqabnee ta'u beeksiifte. Jeefrii akka jedhaniitti waraanni aangoo fudhachuuf kamiiyyuu ''ifatti kan hinfudhatamne'' fi ''kan deeggarsa Ameerikaa balaarra kan busuudha'' jedhan. Hanga ammaa maal beekna? Raafama siyaasaa keessa kan jirtu Sudaan keessatti yaaliin fonqolcha mootummaa gaggeeffamuun hin oolu gabaasaaleen jedhan bahaa jiru. Loltoonni hidhatan hedduun miseensota mootummaa ce'umsaa mana mana isaanii keessatti akka hidhaman gabaasaaleen magaalaa Kaartum kessa bahan ni mul'isu. Hidhattoonni hogganoota bulchiinsa sivilii mootummaa ce'umsaa Sudaan mana isaanitti hidhuu gabaasaalee himan. Taateen kuni yeroo rakkoon siyaasaa biyyattii keessa hammaataa dhufetti dhagahame. Gaafa Wiixataa bari'uu dura yoo xiqqaate miseensonni kaabinee afur loltoota hin beekamneen hidhamaniiru. Gabaasni tokko Ministirri Muummee Sivilii Sudaan Abdallaa Hamdook hidhamaniiru jedhus garuu hin mirkanoofne. Eenyu hidhaa akka raawwate hin baramne. Waraanni biyyattii dhimma kana irratti waan dubbate hin qabu. Gabaasaaleen intarneetnii magaalaa guddoo Sudaan Kaartumitti cufamuu himanis suuraaleen miidiyaa hawaasummaa gubbaa qoodaman mormitoonni aarii qaban yeroo daandiirra gommaa guban agarsiisu. Gabaasni hidhaa raawwachuu kan dhagahame yeroo waraanaafi bulchiinsa sivilii biyyattii gidduu muddamni hammaataa dhufettidha. Lamaanuu erga Pirezidant Omar al-Bashir bara 2019 aangoorraa kaafamanii booda aangoo walii qooddataa turan. Haa ta'u malee, fonqolchi garee al-Bashiir deeggarutu raawwate jedhame baatii Fulbaanaa keessa erga fashalaa'ee booda hariiroon isaan gidduu hammaate. Baatiidhuma kana keessa mormitoonni mootummaa ce'umsaa Sudaan magaalaa Kaartumitti bahuun waraanni biyyatti akka to'atu waamicha dhiheessaan. Gaafa Kamisaa immoo namoonni kuma hedduun lakkaa'aman magaalaa Kaartumitti daanditti bahuun bulchiinsa sivilii Sudaan deeggaran. Sababa diinagdeen biyyattii miidhamee jiruuf deeggarsi mootummaa yeroo biyyattiif taasifamu laafeera.	https://www.bbc.com/afaanoromoo/oduu-59033748
politics	NATO'n maali, Raashiyaan hoo maaliif hin amantu?	Miseensonni NATO Raashiyaan Yuukireeniin kan weerartu yoo tahe hammamiyyuu ta'u deemuun akka Yuukireen gargaaran himaa jiru. Tokkummaan humna waraanaa kun Ameerikaa, UK, Faransaayiifi Jarmanii of keessaa kan qabu yoo ta'u, Yuukireen deeggaruuf qophii ta'uu himeera. NATO - Dhaabbata Waadaa Waraanaa Kaaba Atilaantik - Tokkummaa waraanaa bara 1949 biyyoota 12 hammachuun hundaa'edha. Miseensonni NATO biyyi tokko isaan keessaa biyya biraan weeraramnaan walii birmachuuf waliigaltee qabu. Kaayyoon hundeeffama isaa jalqabaa waraanaan booda babal'ifannaa lafaafi bulchiinsaa Raashiyaan Awuroopppa keessatti gochaa turte dura dhaabbachuuf ture. Bara 1955 ammoo Sooviyeet Raashiyaan humna NATO kana qolachuu kan danda'u tokkummaa biyyoota Baha Awurooppaa Komunistii hordofanii ''Warsaw Paakt'' [Warsaw Pact] jedhamu hundeessite. Bara 1991 kufaatii Sooviyeet Raashiyaa hordofee biyyoonni duraan miseensa 'Warsaw Pact' turan miseensota NATOtti makaman. Amma tokkummaan waraanaa NATO jedhamu kun biyyoota miseensa ta'an 30 of keessaa qaba. Yuukireen duraan biyyoota Sooviyeet Raashiyaafi biyyoota Gamtaa Awurooppaa daangessitu turte. Garuu miseensa NATO hin turre, ''michuu isaanii'' turte malee. Kana jechuun ammoo fuulduratti yeroo barbaaddetti tokkummaa waraanaa NATO jedhamu kanatti makamuu akka dandeessu agarsiisa. Raashiyaan ammoo akka kun hin taane biyyoonni Lixaa akka waadaa galaniif barbaaddi. Yaada Raashiyaa kana ammoo isaan hin barbaadan. Yuukireen uummata sanyiin isaanii Raashiyaa irraa ta'an hedduu qabdi. Aadaafi hawwaasummaan uummata Raashiyaa waliin hariiroo guddaa qabu. Akka tarsiimoo isheetti Kireemiliin Yuukireeniin akka boroo qe'ee isheetti ilaalti. Amma waan rakkoo tahe Pirezidaant Vilaadmiir Puutiin humnoonni Lixaa tokkummaa kana fayyadamuun Raashiyaa marsuu barbaadu yaaddoo jedhudha. Ameerikaan bara 1990 NATOn kana caalaa gara Baha Awuroopppatti hin babbal'atu jechuun waadaa Raashiyaaf galte cabsiteetti jechuun mormu. NATO ammoo himata kana haaluun miseensota isaa xiqqootu Raashiyaa waliin daangaa qooddata, kunis tokkummaa ittisaaf oolu jedhe. Sochii amma Raashiyaan humna waraanaa ishee daangaa Yuukireen irratti bobbaaste, biyyoonni Lixaa dirqamuun fedha nageenyaa Raashiyaan barbaaddu sana akka fudhatan gochuuf jedhu namoonni baay'een. Bara 2014 yeroo lammiileen Yuukireen pirezidaantii isaanii Raashiyaa deeggaru aangoo irraa kaasan, Raashiyaan lafa Yuukireen gara Kibbaa jiru Kirimiyaa ofitti dabalatte. Akkasumas, humnoota foxxoquu barbaadaniifi Raashiyaa deeggaran kanneen lafa bal'aa Baha Yuukireen to'atan gargaaraa turte. Yeroo sana NATOn gidduu hin seenne. Garuu yeroo jalqabaaf biyyoota Baha Awurooppaa hedduu keessa loltuu isaa bobbaasuun ejjennoo isaa ifatti mul'ise. Kutaa waraanaa afur biyyoota adda addaarraa walitti bahan Istooniyaa, Laativiyaa, Lutaaniyaafi Poolaand keessaa qaba. Birgeedii gurguddaa ammoo Romaaniyaa keessaa qaba. Akkasumas, eegumsa qilleensa irraa biyyoota Baaltikiifi Baha Awurooppaa keessatti babal'iseera. Kun ammoo xiyyaara waraanaa Raashiyaa daangaa qilleensaa irraa cabsanii seenan qolachuun miseensota isaa eeguuf. Raashiyaan ammoo humnoonni kunneen naannichaa akka bahan barbaaddi. Pirezidaant Joo Baayiden Raashiyaan Yuukireen kan weerartu yoo tahe, ''gatii hamaa tahe'' kaffalti jedhe. Ameerikaan humna waraanaa 8,500 ta'u ajaja qofa eeggatu qopheessuu ishee himteetti. Peentaagon humni waraanaa kunneen yoo NATOn humna ariifataa deebii kennu barbaaduu isaa murteesse bobbaafamu jette. Garuu ofii isheen gaaffii NATO malee Yuukireenitti waraana bobbaasuuf akka hin karoorsine himte. Ministirri Dhimma Alaa Jarman Analenaa Baarbook muddamni waraanaa kana caalaa deemnaan ''mootummaa Raashiyaa gatii guddaa baasisa- dinagdee, siyaasaafi tarsiimoon,'' jedhan. Downing Street akka jedhetti [Afaan Ingiliizii] UK'n ''tokkummaan kun tarkaanfii ariifachiisaa qoqqobbii dabalatee fudhachuu qaba,'' jettee amanti. Pirezidaantiin US, Joo Baayiden dhimma Yuukireen irratti hoggantoota Awurooppaa waliin ''waliigaltee guutuurra'' jira jedhan. Garuu gargaarsa biyyootni adda addaa godhan irratti garaagarummaan jira. Ameerikaan ''gargaaarsa waraanaa'' toonii 90 ta'u ''adda durummaan warra ittisa irra jiraniif'' gara Yuukireenitti erguu himte. UK akkasuma farra taankii misaa'elaa fageenya gabaabaa Yuukireeniif gumaachiteetti. Miseensotni NATO biroo akka Denmaarki, Ispeen, Faransaay fi Nezerlaandis doonii waraanaafi xiyyaarota waraanaa gara Baha Awurooppaatti erguun ittisa naannichaa cimsaa jiraachuu himaniiru. Jarman ammoo gaaffii UK dhiyeessiteef hin fudhanne. Meeshaalee waraanaa naannoo waraanni jirutti hin ergu garuu gargaarsa fayyaaf kan oolan nan erga jetteetti. Pirezidaantiin Faransaay Imaanu'eel Maakiroon ammoo dubbicha qabbaneessuuf Raashiyaa waliin mari'achuuf waamicha godhaniiru.	https://www.bbc.com/afaanoromoo/oduu-60144730
health	Biyyaa dubartoonni Covid-19’n caalaatti du’aa jiran	Addunyaa keessatti akka ragaan agarsiisutti covid-19 kan du’u dubartoota caalaa dhiirotadha. Fakkeenyaaf Xaaliyaan Chaayinaafi US keessatti, lakkoofsi dhiirotaa vaayirasichaan qabamaniifi du’aanii guddaadha. Indiyaatti garuu wanti bitaa namatti galutuu uumamaa jira. Qorannoon haaraa qorattoota Indiyaafi US’n gaggeeffame akka agarsiisutti vaayirasichaan qabamuun lakkoofsi dhiiraa caaluus koronaavayirasiin dhiroota caalaa kan du’aa jiran dubartoota. Qorannoon kun Covid-19’n wal qabatee Indiyaa keessatti du’a hanga Caamsaa 20tti ture irratti hundaa’uun biyyatti keessatti dubartoota vaayirasichaan qabaman keessaa %3.3 kan ta’an kan du’an yoo ta’u dhiirotaa qabaman keessaa garuu%2.9 qofatu lubbuu dhaba. Namoota umurii ganna 40-49 gidduu ta’anii vaayirasichaan kan qabaman keessa dubartoonni %3.2 kan ta’an du’aanii kan dhiirota ammoo %2.1 dha. Namoota umurii ganna 5-19 gidduuti kan du’an ammoo dubaroota qofa. Yunivarsitii Harvaarditti piroofesara fayyaa uummataa kan ta’eefi qorannoo kan kan hoogganaa kan ture SV Subramaniyaan dhimma kun maal akka agarsiisu himeera. Du’a Covid-19’n uumame gartuun qoodanii madaluu keessatti wanta lamatu jira - du’aaf saaxilamufi dhibbaa du’aatu jira jedha. Du’aaf saaxilamuun yeroo gartuu tokko keessatti hagam akka du’an safaramudha- dhimma kana keessatti lakkoofsa dubartoota qabamanii kanneen du’aaniin hiruun argam. Gama biraan dhibbaan du’aa ammoo lakkoofsaa dhiroota fi dubartoota du’aan keessaa dubartoonni parsantaa meeqa akka ta’an ittiin adda baafama. Piroofeesar Subraminiyaan akka jedhutti qorannoon kun mala isa lammataa fayyadame.. “Akka argannoo keenyaatti, yoo vaayirasichaan qabaman Indiyaa keessatti dubartoonni carraa lubbuun ooluu guddaa hin qabani,” jedha. “Kun hagam dhibbaa uumamaafi dhiibaa hawaasaa irraatti kan hundaa’ee ta’uun isaa ifa miti. Indiyaa keessatti korniyaan iddoo guddaa qaba,” jedha. Ta’us garuu argannoon qorannoo kanaa waan biyyootii addunyaa biro keessatti mul’achaa ture kan faalleessudha. Jalqabaratti dhibee kan akka hargansuufi dhibbaa dhigaan kan caalatti hubaman dhiirotadha jedha Mana Barsumsaa Fayyaa Hawaasaa Joons Hopkiins Biloombergitti piroofesara weerara dhukkubaa kan ta’an Kunihiroo Matsushita. Biyyootii hedduu keessattis dubartoota caalaa dhirootatu sijaaraa xuxaa, akkasumas yeroo yeroon harka dhiqachuun dhirootarra dubartootatu caala. Qorannoon akka agarsiisutti carraan Covid-19 qabamuu dhirootaa guddaadha jedha Pirof Matsushita. Saayintoositoonni dandeettiin dhukkubaa offirraa dhorkuu qaama dubartootaa cimaa waan ta’eef carraan dhibeen du’uu isaanii irraa akka tiqqaatu amanu. “Akka gabaasaa kanaatti, dubartoonni dhiiroota caalaa dhibee kanaan hubamaa jiraachuun isaanii waan addaadha,” jedha Piroof Matsushita. Ta’us garuu qorannoon kun Indiyaa keessatti Covid-19 akkamiin to’atamaa jira isa jedhu adda baasuun barbaachisaadha jedha. “Fakkeenyaaf, carraan qorannoo argachuu dubartootaa kan dhiraa waliin qoxadha?” jechuun gaafata. Dhimmaa kun waan fulleetti argamuun caalaa kan dalga namatti galudha. Indiyaa keessatti dhiroota caalaa dubartootatu waggaa dheeraaf jiraata. Akkasumas manguddooti dubartoota kan dhirootarra caalu. Manguddoonni vaayirasii kanaan callaatti waan hubamaniif tarii kanatu lakkoofsa dubartoota du’anii akka dabalu godhee? Dabalataaniis Indiyaa keessatti dubartoonni oggeessa fayyaa bira dhaquuf ni barfatu, ofiin manatti of wal’aanus. Mana keessattis fayyaa dubartootaaf xiyyeeffanoon hin keennamu. Kanaaf dubartoonni qorannoofi wal’aansaaf barfachaa jiruu? ''Maal akka uumamaa jiru adda baasuuf gabaasa korniyaa irratti ba’u qorachuu qabna.” Jedha piroofesara qorannoo vaayirasii kan ture T Jaakoob Joon. Qorattoonnis kanaan walii galu. “Xiyyeefannoo itti kenninee hordofuun bu’aa jiru baasaa deemna,” jedha Piroof Subramaniyaan.	https://www.bbc.com/afaanoromoo/oduu-53137358
sports	Ispoortessaan tekwaandoo miila tokkoo Galmee Dinqisiisoo Afriikaarratti galmaa’e Saabom Kamaal Qaasim eenyu?	Maqaan isaa Kamaal Qaasim jedhama. Bara 1980 naannoo Amaaraa magaalaa Gondaritti dhalate. Daa'imummaa irraa ka'ee haatiisaa qofti akka isa gargaaraa turtee fi hiriyoonni isaa itti kolfaa fi qoosaa akka turan himuun haala rakkisaa keessa darbe yaadata. ''Miila tokko osoo qabanuu digirii afraffaarra gahuun isaanii adda isaan taasisa,'' jechuun hoji gaggeessaan Galmee Dinqisiisoo Afriikaa Obbo Ashannaafii Alam BBCti himaniiru. Kamaal yeroo daa’imummaa isaatti maatiisaa walin gara magaalaa Warotaa jedhamtu deemuun jiraachuu eegale. Miila isaa tokkos magaalaa kana keessatti dhabe. “Bara 1985 yeroo ce’umsaa sana ani daa’ima waggaa shanii ture. Yeroo sana taankii kufe irratti yemmuun taphadhu miilakoo isa mirgaa jilbaa olitti miidhaan narratti qaqqabee kan murame,” jedha. Ergasii kiraanchiitti fayyadamuun iddoodhaa iddootti socho’a. Saabom Kamaal Qaasim miilasaa tokko irratti miidhaan erga qaqqabee booda Magaalaa Gondaritti deebi'ee achi jiraachuu eegale. Achittis dhuma bara 1995 irratti ispoortii Tekwaandoo leenji’uu akka eegale hima. ''Wantoota ijoolleen hojjetan hojjechuuf fedhii waanin qabuuf tasan gara wanta kanaatti seene. Fedhii wantoota yaaluuf qabutu gara wanta kanaa akkan seenu na taasise,'' jedha. Ispoortii Tekwaandoo keessatti hojiin inni guddaan miilaan kan hojjetamu ta’uu kan himu Saabom Kamaal, ispoorticha miila lamaan hojjechuunuu ulfaataa ta’uu dubbata. “Ilaalchi leenjisaankoo qaama miidhamtootaaf qabu baay’ee gaarii ture. Fedhiidhuma isaatin kaffaltii tokko malee akkan leenji’u carraa naaf mijeesse,” jedha. “Haa ta’u malee dhiibbaan hawaasaa fi maatii bira ture olaanaa fi baay’ee ulfaataa ture. Ijoolleen na waliin leenji’an hanga na baranittis rakkisaa ture. Isa boodadha wantootni hundi sirrataa kan dhufan,” jechuunis Kamaal Qaasim hima. Sadarkaa amma irra gaheef barsiisaa isaa kan ture Saabom Tewodroos gumaacha olaanaa akka qabu kan himu Saabom Kamaal Qaasim, “hangan of wallaalutti ispoortii na hojjechiisaa ture. ‘Ati eenyuu gadi’ jechaa na jajjabeessa ture” jedha. Bifa kanaan waggoota jahaaf erga baratee boodas bara 2001 mana leenjii ispoortii Tekwaandoo mataasaa banachuun namoota leenjisuu akka eegale hima. “Deeggartootnikoo yemmuu baay’atan fi fakkeenya jedhamee miidiyaaleerratti yemmuun dhiyaadhu ispoorticha caalmaatti jaalachaa dhufe. Leenjiis ittin fufe. Sana booda digirii tokkoffaa, lammaffaa jechaa digirii afraffaarra gaheera,” jedha Saabom Kamaal. Ispoortii ‘Intarnaashinaal Tewkwaandoo’ jedhamu keessatti nami tokko leenjiiwwan fudhachaa sadarkaa sadarkaan saqqiiwwan haluuwwan garagaraa qaban (keeelloodhaa hanga gurraachatti) fudhata. Saqqii gurraacha erga fudhatee booda immoo qormaata qoramuun digirii tokkoffaa ykn ‘first Dan’ kan jedhamu argata. Digiriin kun immoo sadarkaalee sagal qaba. Digirii tokkoffaa hanga saglaffaatti jechuudha. Saabom Kamaal Qaasim sadarkaan amma irratti argamu digirii afraffaa (fourth Dan) kan jedhamu akka ta’e hima. “Digirii sadaffaa biyya Jarmaniitti qorameen fidee dhufe. Digirii afraffaas qabadheera. Digirii shanaffaa qoramuuf kana booda waggaa shan eeguun qaba,” jedha. Miidhamni qaamaa qabu osoo hin daangessin ispoortii Tekwaandoon Digirii afraffaa kan qabu Saabom Kamaal, ALI Hagayya 22,2014 dhaabbata Galmee Dinqisiisoo Afriikaa irraa waraqaa ragaa argateera. “Miila tokko qofa qabaatanii Daanii afraffaarra gahuunsaanii odeeffannoon nu qaqqabe. Sadarkaa biyyaatti ilaallee namni biraan hinjiru. Sadarkaa Afriikaattis hinjiru,” jechuun hoji gaggeessaan Galmee Dinqisiisoo Afriikaa Obbo Ashannaafii Alam BBCti himan. Saabom Kamaal Qaasim gama isaaniitin “Waanin eegaa turedha. Waan abjootaafi hawwaa turedha. Gammachuukoo to’achuu dadhabeera. Anaaf waan guddaadha” jechuun gammachuu Galmee Dinqisiisoo Afriikaa irratti galmaa’uu isaatin itti dhagahame hima. “Namoota biroof fakkeenya ta’uun barbaada” kan jedhu Saabom Kamaal, kana boodas of cimsuun sadarkaa ‘Master’ jedhamurra gahuuf akka hojjetu hima. Sadarkaa Maastar jedhamurra gahuufis kana booda waggoota 14 itti fudhachuu akka danda’u dubbata. Haa ta’u malee yeroo ammaatti galii ispoortii ‘Intarnaashinaal Tekwaandoo’ leenjisuun argatuun jireenyasaa akka gaggeessu kan himu Saabom Kamaal hojiinsaa qormaataan kan guutame ta’uu hima. Hanqinni iddoo leenjiifii meeshaalee leenjiis rakkooleesaa isaan ijoo ta’uu dubbata. “Hojii biraa hinqabu. Galii ijoolleerraa argadhuun galma ispoortiif kaffalee, kiraa manaaf kaffalee jireenyakoo gaggeessa,” jechuun himeera. Gama biraatin erga eegalee ji’oota afur kan lakkoofsise Galmeen Dinqisiisoo Afriikaa (African Book of Records) hanga ammaatti dameelee garagaraan namoota 25f waraqaa ragaa kennuusaa, hundeessitoota keessaa tokko kan ta’an fi hoji gaggeessaan dhaabbatichaa Obbo Ashannaafii Alam himaniiru.	https://www.bbc.com/afaanoromoo/articles/cv21x47pjrgo
sports	Tapha Kooppaa Ameerikaa irratti Neeyimaar Biraaziliif galchii lakkoofsise	Biraazil waancaa Kooppaa Ameerikaa kana dura mo'atte eegsifachuuf jecha dorgommicha injifannoon eegalte. Venezuweelaa waliin taphachuun 3 fi 0'n yoo mo'attu taphataa cimaa PSG fi Biraazil kan tahe Neeyimaar galchii tokko lakkoofsisuun tokko ammoo mijeessee kenne. Biraaziliif galchii 3ffaa kan lakkoofsise ammoo Gabri'eel Barboosaa yoo tahu kubba Neeyimaar mijeessee kenneef ture. Neeyimaar waliin PSG kan taphatuufi taphataan sarara ittisaa Maarkoniyoos galchee jalqabaa Biraaziliif lakkoofsise. Kuni kubba roga irraa dhahame gareen Venezuweelaa sirriitti deebisuu dadhabuu isaanii fayyadamuuni. Tapha ramaddii A Biraazil keessatti argamtu kana guyyaa tokko dursuun taphattootni Venezuweelaa 12 fi gareen leenjistootaa koroonaavaayirasiin qabamuu barame. Garee kana keessatti Kolombiyaa, Ikkuwaador, Peeruu, Venezuweelaa fi Biraazil argamu. Kolombiyaan tapha jalqabaan 1 fi 0'n Ikkuwaador mo'atteetti. Galchiin kun jalqaba murteessaa taphichaan taphaan ala jedhamuun haqamee ture. Booda deeggarsa viidiyoo [VAR] akka lakkaa'amu tahe. Taphataan Evertan Riicharlisan galchii tokko lakkoofsisuun jalaa haqame. Neeyimar kan lakkoofsise malee fageenya dhiyoo irratti galchii kan tahuu male dhabeera. Neeyimaar garee biyyaaleessaa Biraaziliif galchii 67ffaa isaa lakkoofsisuu isaati.  Neeyimaar carraa galchii argate hedduutti hin fayyadamne malee silaa rikardii galchii biyyaaleessaa Peelee 77tti ni siqa ture. Dorgommiin Kooppaa Ameerikaa 47ffaan kun sababa koroonaavaayirasiin akkuma dorgommii waancaa Awurooppaa kaanii waggaa tokkoof achi siqeet amma gaggeeffamuu jalqabe. Federeeshiniin Kubba Miilaa Ameerikaa Kibbaa, qopheesituu tahuuf kan turte Kolombiyaa sababa mormii mootummaa irratti ka'een ji'a Caamsaa keessa haqee ture. Sababa weerara koroonaavaayirasiin booda Arjentiinaan akka qopheesituuf fudhatte. BBC'n dorgommii 28 tahu hundaa kan Kooppaa Ameerikaa 2021 ni tamsaasa. Dorgommichi hanga Adooleesa 10tti kan gaggeeffamu yoo tahu, biyyoota kudhantu irratti hirmaata.	https://www.bbc.com/afaanoromoo/oduu-57469527
health	Koronaavaayiras: Tuuriizimiin biyyoota Afriikaa yeroo weerara Covid-19 kanatti maal fakkaata?	Biyyoonni Afriikaa paarkiiwwan, qarqarawwan bishaaniifi bakkeewwan seena qabeessa qabaachuusaaniirraa kan ka’e daawwattoota heddu keessummeessu. Yeroo kanatti garuu sababa weerara koronaavaayirasii lakkoofsi daawwattoota haalan gad-bu’eera jedhe gaazexeessaan Laarii Madoowo. Maariyaa Ma’iileen Afriikaa Kibbaa magaalaa Keep Taawunitti manasheetti keessummootaaf irbaata bilcheessaafi keessummeessaa ture. Yeroo duraaf waggoota 22 dura keessummoota sadii keessummeessuun ture hojii kana jalqabde. Yeroo kanatti garuu sababa koronaavaayirasiin hojiin daldalaashee dhaabbatee jira. “Keessummoonni dhufaa hin jiran, maddi galii kiyyaa durgoo mootummaan naa kaffalu qofaadha,” jetti. “Sababa umuriin kiyya ganna 70 ta’eef ofii kiyyaaf nan sodaadha. Maallaqni na barbaachisa ta’us garuu fayyaa kiyyarra hin caalu,” jetti. Aadde Maariyaan weerarri koronaavaayirasii tuurizimii Afriikaa akka miidhaa jiruufi namoonni hedduu hojii dhabdoota akka ta’aniif fakkeenyadha. Sodaa daawwattootaa Biyyoonni muraasni balalii idil-addunyaa jalqabaa jiru. Kun ammoo yaaddoo namoonni biyyoota biraa koronaavaayirasii akka haaraatti qabatanii dhufu jedhu uumeera. “Weerarri koronaavaayirasii dhiibbaa guddaa tuuriizimiirratti uumeera,” jetti Naleedii Kaaboo, Itti-gaafatamtuun Waldaa Tuuriizimii Afriikaa. “Tuuriizimiin akka duraa ta’a jedhee hin yaadu.” Afriikaan bara 2019’tti daawwattoota miiliyoona 71.2 ta’an keessummeessiteetti, akkasumas namoota seektara kana keessa jiran miiliyoona 25tti siqaniif mindaa kaffaluu dandeessee turte jedha Dhaabbanni Tuuriizimii Addunyaa. Afriikaan ammatti galii doolaraa biiliyoona 55 ta’u dhabdeetti jedha Gamtaan Afriikaa. Echee Emolee dhaabbata daawwachiisaafi sagantaalee adda addaa qopheessuu kan qabu yoo ta’u, daawwannaa gara Keeniyaa, Taanzaaniyaa, Itoophiyaafi Gaanaa taasisuuf ture haqee jira. “Ammatti kaayyoon kiyya lubbuun jiraachuudha. Waan fedhe dhabdullee boodarra deebifachuu dandeessa,” jedha Emoleen. Bayyanachuuf yeroo fudhata Taanzaaniyaafi Tuuniziyaan biyyoota daangaasaanii bananiin daawwattoota biyyoota biraa keessummeessaa jiraniidha. Morookoofi Moorishiyes biyyoota daawwattoota hedduun daawwataman ta’us daawwattoota biyyoota biroof ammallee karrasaanii hin banne. Biyyoonni akka Keeniyaa, Siicheelesiifi Ruwaandaa balalii idil-addunyaa Hagayya 1 irraa kaasee akka jalqaban ibsaniiru. “Galiin bara 2020’tti tuuriizimiirraa argannu %50 – 70 gad bu’a,” jetti Kileer Akaamaanzii hoggantuun Boordii Guddinna Ruwaandaa. “Ta’us garuu haalli kun erga daandii xiyyaaraa banamee booda waan uumamuu irratti hundaa’a.” Biyyoonni Afriikaa Bahaa waggatti daawwattoota gooriillaa daawwachuuf garas imalan miiliyoona 1.63 bara 2019’tti kan keessummeessan yoo ta’u, kanaanis galii doolara miiliyoona 498 argatanii jiru. Diyasporaarratti xiyyeeffachuu Lammiileen Afriikaa Kibbaa heddu oduu dogoggoraa kan magaalaa Keep Taawun keessatti koronaavaayirasii akka tatamsa’uuf sababa ta’an daawwattoota biyyoota biraatii jedhuun irratti qeeqasaanii ibsanii turan. Naamiibiyaa, Keeniyaafi Ruwaandaan biyyoota hojjattoonni manasaaniitii akka hojjataniif xiyyeeffannaan hojjataa jiraniidha. Daawwattoonni hoteelotatti, riizoortiittiifi bakkeewwan kaan namoota muraasa qofa arguu malu. Kunis sababa namoonni fageenyasaanii eeggataa jiraniifidha. “Wanti jijjiiramuuf ta’u amala daawwattootati. Kunis nageenyummaa, ofitti amanamummaafi wal amanuurratti kan hundaa’uudha. Namoota waliin wal qunnamtii gad aanaa qabaatu yoo ta’e, hammuma sana nageenyummaansaaniis mirkanaa’a,” jedhan Obbo Sisaa Nishonaa, hoogganaan Tuuriizimii Afriikaa Kibbaa. Akka carraa ta’ee Aadde Maariyaan hamma bara dhufuutti daawwattoota biyyoota alaa akka Paariisiifi kaan irra dhufan keessummeessurra daawwattoota Afriikaa Kibbaa qofa ta’a kan keessummeessan.	https://www.bbc.com/afaanoromoo/oduu-53503043
health	Daa'imni hin dhalanne mirga attamii qabdi?	Daa'imni garaa haadhaa keessa jiru Seera Itoophiyaatiin namoota kaan wajjiin mirga  walqixa qabaa? Mirgoota isaan qabaniifi hin qabne irratti ogeeyyii seeraa gaafanneerra. Seeraa fi Heera biyya Itoophiyaarratti mirgi ifatti taa'ee akka hin jirre Mana Murtii Waliigala Oromiyaatti abbaa seeraa kan ta'an obbo Guddataa Qajeelaa ni dubbatu. Mirga daa'immanii jedhamee kan keeyyata 36 jalatti tarreeffame mirga daa'imman dhalatanii lubbuun lafarra jiranii malee, kan daa'ima garaa haadha keessa jiranii hin ibsuu jedha. Maaliif jennee gaafannaan qajeelfamaarratti namni mirgasaa gaafachuu kan danda'u guyyaa dhalatee kaasee amma lubbuun du'uutti  jechuudhaan seerri Hariiroo hawaasa bara 1960 bahe tumuu akka ragaatti kaase. Yoo xiqqaate sa'aatii 48 turuu qaba  akka lubbuun turuu qabu kaasa. Daa'imni garaa haadha keessa jiru mirga warraasaa dhaalu qabaa kan jedhuufis deebii qabu. Warraa dhaaluuf sa'aatii 48 ol lafarra lubbuun turuun dirqama ta'u ibse. Kanaafuu, daa'imni hin dhalanne mirga dhaala argachuu wabii seeraan tumame hin qabatu. Mirgoonni kunneen ittisa yakkaa, tumaa hariiroo keessatti ibsamu kaase. Yoomirraa eegalee eegumsi taasifamaaf? Daa'ima jechuun seerri biyyattiin ganna 18 gadi kanneen jiraan ta'uu akka ibsu kan dubbatu ogeessi seeraa Guddataan, yoomirraa eegalee daa'ima jedhamu akka eegalan daangaa olkaa'ee akka hin qabne dubbatan. Guyyaa micireen uumamee/uumamtee torban tokkoo booda fi kanneen erga dhalattee booda  daa'ima jedhanii falmanillee jiraachuu kaasan. Konveenshiniin mirga namoomaa Ameerikaa daa'imman sadarkaa micireetti jiraniif eegumsa akka godhuttis eegumsa karaa seeraa qabachuu qabaa jedha. Seerri biyyatti irraa caala mirgaa haadhaaf akka dursa kennu, amma fayyaa haadha rakkoorra hn buusnetti daa'imnis mirga lubbuun dhalachuu akka qabu kaase. Ulfaa baasuun dhorkaadha ta'us, seera yakkaa keeyyata 545- 550 tumamu ibse. Tumaa seeraa kana darbuun hidhaa guyyaa 10 amma waggaa 5 gidduu nama adabsiisu jedhe. Ulfa karaa seera qabeessaan baasuun akka danda'amu seerri biyyatti ni eeyyama. haa ta'u malee haaldureen guutamuu qaban jiru.kan  jalqabaa micireen haala umamaa sirriin yoo hin qabaannee,  sababni biraan immoo gudeedamuun haati wayita ulfoofte, alkkasumas, da'uufis qaamaan gaheetti yoo hin taane ulfa baasuun ni eeyyama. Haati guddisuuf gahumsa kan hin qabaanee rakkoo sammuu ogeeyyin mirkna'ee qabdus ulfa baasuun akka eeyyamamuus itti dabalee himeera. Ulfa akkaata tumaa seeraan alatti baafamuuf abbaa alangaatu himannaa banee falmuufi jedha. Abbaan seeraa Guddataan,mana murtiitti dubartoonni gudeedamanii da'aanii guddisuuf akka yeella'aan, humna ittiin guddisan kanneen hin qabne ,carraa deebi'anii heerumuusaanii akka cufuu himatan ulfaa kanneen baasan dubartootni jiraachu dubbatu. Daa'imman sadarkaa ulfaatti jiran kanneen dhalatan wajjin eegumsa seeraa walqixa hin qabani jedhee akka yaadu ogeessi seeraa Guddataan himeera. Labsiin idila addunyaa mirgoota daa'immanii ilaallatu Itoophiyaan mallatteessite ''daa'imma garaa haadha keessattis ta'e, dhalatan eegamu akka qaban labsame. dhimmi ulfaa baasuun wal qabatu falmisiisadha. Sirna Gadaa keessatti mirgoonni  micireen garaa haadhaa keessaa jiru qabu maal fa'aa akka ta'e  Walitti qabaa abbootii Gadaa Oromiyaa fi abbaa GadaaTuulamaa duraanii Bayyanaa Sanbatoo gaafanneerra. Sirni gadaa guutummaatti ulfa baasu akka dhorku dubbatani. Daa'imni  garaa haadha rakkoo umamuuratti yoo qabatees hin ulfi hin baafamu jedhu. Daa'imni haadha fi abbaa firooma dhiigaa qabanirraa uumames wayita dhalatu safuu irraa baasanitu jira malee ulfi hin baafamu jedhan. Namni ulfa baase gumaa lubbuu baasa jedhu. Daa'imni dhalatee yoo lafa gahee malee dhaalli akka hin kennamneef himan. Ammaa dhalate lafa gahutti garuu, kunuunfamuuf mirga qabaachuu fi haatii waan ulfa baasu akka hin fayyadamne seerri gadaa akka eeyyamuuf  himan. Ulfa baasuun amantii fi  seera biyyoota gargaraa keessatti dhimmoota wal famisiisaa ta'an keessatti ramadama.	https://www.bbc.com/afaanoromoo/oduu-49332725
entertainment	McDonald's fi Wendy's beeksisaan hanga bargarii arbeessan jechuun himataman	Namtichi Niiw York keessaa kaampaaniiwwan bebbeekamoo McDonald's fi Wendy's, beeksisa isaaniirratti bargarii dhiyeessan caalaa guddaa fakkeessanii mul'isan jechuun himate. Himannaa kanaan dhaabbilee nyaata dhiyeessuun beekaman kunneen, barmaata daldalaa haqa-qabeessa hin taanefi sobaan himate. Isaafi namoota gowwoomfaman biroof beenyaa doolaara miiliyoona 50 gaafachaa jira. Dhaabbileen lamaan kunniin ammatti himannaa kanarratti wanti jedhan hinjiru. Dhaabbanni walfakkaataa biroo Burger King ji'a Bitootessaa keessa himannaan walfakkaatu Filooridaa keessa irratti dhiyaatee ture. Himannaa kanas kan dhiyeessan dhaabbilee seeraa Justin Chimienti amma bakka bu'anidha. Burger King haga ammaa mana murtiitti kan hin dhiyaanne oggaa tahu, ergasii garuu maamiltoonni komii walfakkaataa qabna jedhan himannichatti dabalamaniiru. Beeksisni dhaabbilee kanaa ''sirrii kan hin taanefi maamiltoonni nyaata isaaniif waadaa seenameen gadi kan tahe argachuun miidhamaa jiru,'' jedha himannaan dhiyaate. Himannaan dhaddachatti dhiyaate waan jedhu, bargaroonni McDonald's fi Wendy's beeksisarratti mul'atan harka 15n kan isaan dhiyeessan caalu. ''Waan xiqqoo gadde fakkaata... akka waan suuraa irratti mul'atu miti,'' jedhe fayyadamaan YouTube irratti meeshaalee madaalu. Kana kan jedhe waa'ee bargara Wendy's Bourbon Bacon Cheeseburger jedhamu ture. ''Jarana bargarii bicuudha. Waanum jiru sinitti himaan jira, booda akkakoo akka hin gaddineef,'' jedhe namni biraa. Yaadota qeeqaa akkasiin mana murtii UStti falmanii mo'achuun waan danda'amu miti, jedhu piroofeesarri seeraa Mark Bartholomew. Akka isaan jedhanitti, manni murtii maamiltoonni kun dhugumatti gowwomfamaniiruu kan jedhu ilaala. Akkasumas beeksisoonni kunniin murtee jarri waan kana bituu isaaniirratti dhiibbaa godheeraa kan jedhus ni qorata jedheera.	https://www.bbc.com/afaanoromoo/oduu-61504105
sports	Qananiisaan rikoordii walakkaa maraatoonii Moo Faaraan qabame cabsuun mo'ate	Atileet Qananiisaa Baqqalaa dorgommii walakkaa maaraatoonii magaalaa Landanitti Dilbata har'aa gaggeeffameen rikoordii Moo Faaraan qabamee ture cabsuun moa'te. Dorgommii walakkaa maaraatoonii kanarratti Qananiisaan sa'aatii 1:00:22'n kan xumure yoo ta'u, rikoordii Moo Faaraan fiigichuma maaraatoonii walakkaa kanaan qabatee ture cabsuun injifate. Abbaa rikoordii addunyaa fageenya meetira 5,000 fi 10,000 kan ta'e Atileeti Qananiisaan dorgommii walakkaa maaraatoonii kana irratti yeroo jalqabaatiif hirmaate. Atileet Qananiisaa waliin waliif bahuuf jiru jedhamee kan eegamaa ture atileetiin dhalataa Somaaliyaa lammii UK Moo Faaraa sababii dhukkubaatiif akka hin hirmaanne guyyoota muraasa dura beeksisee ture. Atileet Qananiisaa Fulbaana darbe Jarman magaalaa Barliinitti, maaraatooniin akka addunyaatti sa'aatii saffisaa sadarkaa lamaffaa ta'een mo'atee ture. Maaraatoonii Barliin irratti Qananiisaan rikkoordii maraatoonii cabsuudhaaf amma libsuu ijaatti jala baate. Yeroo sanatti sababii sekondii lamaaf osoo hin cabsiin hafullee, gara fuula duraatti sirriitti itti qophaa'ee akka cabsu BBC'tti himee ture. Rikoordiin maaraatoonii harka atileetii Keeniyaa Eliwuud Kipchoogee kan jiru yommuu ta'u, haala amma jiru kanaan Qananiisaan rikoordii maaraatoonii addunyaa kana akkuma fageenya meetira 5,000 fi 10,000 of harka galfachuun isaa akka hin oolle tilmaamaa jira. Magaalaadhuma Landanitti Qananiisaafi Kipchoogeen ji'a dhufa maraatooniidhaan waliif ba'uuf waan jiraniif hedduu hawwiin kan eegamaa jirudha. Atileetiin Itoophiyaa biraan Birhaanuu Laggasaa ammoo, Maraatoonii Jaappaan Tookiyootti gaggeeffameen 2:04:15'n xumuruun mo'achuu isaa IAAF fuula isaarratti baaseera. Atileet Birhaanuun kanaan duras Tookiyoodhumatti maaraatoonii mo'atee ture.	https://www.bbc.com/afaanoromoo/oduu-51694999
politics	P﻿ireezidantii Itti aantuun Arjantiinaa yaalii ajjeechaa irraa 'raajiin' oolan	P﻿ireezidantii Itti aantuun Arjantiinaa ''haala hin amanamneen'' yaalii ajjeechaa jalaa oolan. K﻿irsitiinaa Fernaandees de Kichneer mana jireenyaa isaanii fuulduratti deeggartoota isaanii walitti qabaman dubbisuuf yeroo baahan namni shuggixii hidhatee ture itti dhiyaatee addatti qabee milaaccii harkisuus rasaasni dhuka'uu diduun lubbuun oolan. P﻿ireezidantiin Arjantiinaa Albeertoo Fernaandees shugguxicha keessa rasaasni shan kan ture ta'us namichi qaataa harkisuus rasaasni dhukaa'uu dide jedhan. P﻿oolisiin biyyattii namichi yaalii ajjeeechaa kana raawwate nama ganna 35 lammii Biraaziil akka ta'e ifa godheera. S﻿ababiin yaalii ajjeechaa kun itti raawwatee qoratamaa jira. P﻿ireezidantiin biyyattii Fernaandeez Kamisa galgala lammiilee biyyattiif ergaa dhaamaniin itti aantuun isaanii ''Kiristiinaan lubbuun jirti, rakkoo teeknikaa amma adda hin baaneen meeshaan rasaasa shan of keessaa qabu, hin dhukaane'' jedhan. Yaaliin ajjeechaa Fernaandeez irratti aggaamame seenaa dimookrasii biyyattii erga bara 1983 as ''isa hamaadha'' jechuun balaaleffatan. Guyyaan Jimaataas guyyaa ayyaanaa ''mirga lubbuun jiraachuu, dimookraasiifi pireezidantii itti aantuu keenya waliin ta'uu itti agarsiisfnu ta'ee akka yaadatamu'' jechuunis labsan. Viidiyoon miidiyaa hawaasaa gubbaatti qoodame namichi yaalii ajjeechaa raawwate adda Fernaandeez irraa dhumdhuma xiqqoo fagaatee yaalii san raawwachuu agarsiisa. Fernaandes mataa ishee gadi qabdus rasaasni meeshaa keessaa osoo dhuka'ee hin bahiiin hafeera. V﻿iidiyoo biraa maxxanfameen ammoo deeggartootni ishee nama itti dhukaasuuf ture irraa ishee baraaruuf yeroo yaalan agarsiisa. M﻿inistirri diinagdee Arjentiinaa Sarjiyoo Maas ''yeroo jibbii fi walitti bu'iinsi yaadaan falmuurra ce'u, hawaasni ni jeeqama, haalli akkasiis ni dhalata,'' jechuun barreessan. Fernaandeez yakka malaammaltummaan shakkamtee dhaddacha hordoftee debi'aa turte. Dhimma ittiin himatamte irraas bilisa ta'uu dubbatti.	https://www.bbc.com/afaanoromoo/articles/c1wnly892ypo
politics	Dhalattuun Itoophiyaa-Oromoo Amaanee Badhaasoo Kongireesii Ameerikaaf dorgomaa akka jirtu beeksiste	Dhalattuun Oromoo - Itoophiyaa Amaanee Badhaasoo, Ameerikaa kutaa biyyaa Minesotaa magaalaa Seent Pool ‘Fourth Congressional District’ jedhamu bakka buutee Koongireesii biyyattiif dorgomuuf akka jirtu beeksiste. Shamarreen kuni yoo filamtee darbite Kongireesii Ameerikaa galuudhaan dubartii Oromoo - Itoophiyaa jalqabaaa akka taatus himamaa jira. Amaaneen Koongireesii Ameerikaatti bakka buutuu naannichaa kan taate, dubartii ganna 67 Betty McCollum jedhamtuufi bara 2001 irraa qabee tajaajilaa jirtu morkatti. Amaaneen ergaa murtee dorgomuushee kana ibisteen akka jetteetti: ''Gara fuuladuraaf mul'anni haarayaan waan nu barbaachisuuf, Kongiresiif dorgomuuf galmaa'eera,'' jette. Amaanee Badhaasoo bara 2003tti ijoollee ganna 13 taateeti koolugaltummaan Itoophiyaarraa Ameerikaatti kan godaante. Amaaneen Yunivarsiitii Hamline jedhamurraa saayinsii siyaasaan kan eebbifamte yoo tahu, muuxannoo hirmaannaa siyaasa hawaasaa waggaa 10 olii qabdi. Yeroo Pireezidantiin biyyattii ammaa Joo Baayidan duula Meenistootaatti geggeessanitti gahee hoggantummaan hojjetteetti. Yeroo ammaa magaalaa Seent Pool keessa paartii hojjetaa DFL jedhamu keessatti hoggantummaan tajaajilaa jirti. Akkasumas Koomishinii Mirga Namoomaafi Haqa Diinagdee magaalattii keessattis hojjetaa jirti. Gama biraan, Amaaneen Waldaa Qorannoo Oromoo - OSA dabalatee waldaalee dargaggootaa Oromoo idil-addunyaa biroo keessatti hoggantummaa fi qooda hojii kaaniin tajaajilaa turteetti. Duula siyaasaa amma geggeessaa jirtu kanaan dhimmoota dhiibbaa jijjiirama qilleensaa, wal-qixxummaa sanyii fi haqa diinagdee irratti xiyyeeffachuun akka hojjettu beeksiftee jirti. Bara 2019 keessa siyaasa Itoophiyaafi dubartoota ilaalchisee gaaffiifi deebii BBC Afaan Oromoo wajjin taasisteen, ''dubartoota hoggantummaa paartilee mormitootaa keessatti arguu dhabuun qabsoofi hegeree uummata keenyaa waan baay'ee miidhu jedheen amana,'' jechuun dubbattee turte. Amaaneen jiraattota ollaa Mineesootaaf ‘'mul’ata ceesisaa fideen dhufeeraa,’' jechaa jirti jedha ibsi paartiishee. Ergaa viidiyoo fi barreeffamaa marsaalee hawaasaa dhuunfaa ishee irratti gadhiisteenis, hawaasa bakka bu’uuf duulaa jirtuun ’koottaa buna dhugaa’ dhimmoota keenyaa waliin mari’anna jechuun Afaan Ingliiziin ergaa dabarsiteetti. Naannoo dorgomaa jirturraa deeggarsa gahaa jedhamu kan qabdu yoo tahu, hogganoota hawaasaa  Seent Pool,  Neslie Yaang jedhama fa'irraa deeggarsa argattee jirti. Amaaneen hawaasa walitti qabuufi qindeessuudhaan muuxannoo akka qabdu himatti, kanaanis ‘dhimmoota godaantotaa, eegumsa fayyaa, sanyummaa caasaa keessa jiruufi jijjiirama haala qilleensaa irratti hojjechuuf kongireesiin hoggantummaa onnataafi fedhiin guutame barbaada’ jetti ibsa kenname kanarratti. Shamarreen duula ifatti torbee kana jalqabde kuni lammiilee Itoophiyaa irraayis deeggarsa argachaa jirti.	https://www.bbc.com/afaanoromoo/oduu-58815197
health	Koronaavaayirasii: Addunyaa irratti namni 'biliyoona tokko' vaayirasiin qabamuu mala jedhe gabaasni	"Yoo biyyoonni caalaa saaxilamtoota ta'aniif deeggarsii hatattamaa taasifameen alatti, namoonni biliyoona tokko ta'an Covid-19n qabamuu danda'u jechuun akeekkachisee gareen gargarsaa tokko. Koreen Baraarsa Addunyaa (IRC), tatamsa'ina vaayirasichaa hir'isuuf deeggarsi maallaqaafi namoomaa barbaachisaadha jedhe. Akka koree kanaatti, ''biyyoonni waraanaan hubaman kan akka Afgaansitaaniifi Siriyaa keessatti weerara olaanaa hambisuudhaaf deeggarsa hatattamaa barbaachisa.'' ''Weerarri hamaan yoo mudate deebii cimaa kennuudhaafis yeroon hafu baay'ee xiqqaadha'' jechuun akeekkachiseera. Wayita ammaa kanatti adduyaarratti namoon COVID-19n qabaman miliyoona 3 ol cee'eera. Namoonni kuma 200 ol ta'an ammoo du'aniiru akka Yunivarsitiin Joons Hopkiins kan Ameerikaa keessaa jedhutti. Gabaasni IRC kan ragaawwan Dhaabbata Fayyaa Addunyaa (WHO) fi Kolleejjii Imperiyaal kan Landan irratti irratti bu'ureeffate, addunyaa guutuutti namoonni miliyoona 500 hanga bilbiyoona tokkoo vaayirasichaan ni qabamu jechuun tilmaame. Akkasumas biyyoota waraanni keessatti gaggeefamuufi tasgabbii hin qabaannee keessatti irra caalaa kan ta'e walumaagalatti namoonni miliyoona sadii ol akka du'an tilamaameera gareen kun. ''Lakkoofsi kunis akka waamicha dammaqsituutti tajaajilu qabaata'' jedhu Daavis Milibaand, Hoggnaan IRC. ''Ulfaatinni weerara kanaa reefu biyyoota waraanaan miidhaman keessatti dhagahama,'' kan jedhu IRC'n, ""arjoomtoonni hatatamaan oggeessoota fayyaatiif deeggarsa barbaachisu gochuu qabu"" jedheera. ''Motummoonnis wantoota deeggarsa namoomaa harkifachiisan dhabamsiisuuf waliin hojjachuu qabaatu.'' jedhe. Gareen US'tti buu'urreeffachuun miidhama namoomaatiif addunyaa guutuutti deegarsa taasisu kun, dhimmoonni akka baay'ina maatii, baay'ina ummataa, dandeettii kunuunsa fayyaa fi walitti bu'iinsa duraan turee hundi balaa weerarichaan qabamuu ni dabaluu jedheera. Biyyoonni guddinarratti argaman hedduun baayyina infekshinii ykn du'aa gadi aanaa qabu, haa ta'u malee lakkoofsi qabatamaan isa kan caalu ta'u amanama. Kaarolaayin Sargun, hoggantuun sagantaalee tola oltummaa wal'aansaa 'Doctors Without Borders (MSE) kan Yeman keessaa, dhaabbanni isaanii achitti namoonni Covid-19n du'aa jiru, garuu hospitaala keessatti miti malee jedhaniiru. ''Tatamsa'iinni vaayirasichaa biyya keessa deemaa akka jiru amansiifamnee jirra, garuu dandeeettiin qoratamu baayyee baayyee gadaanaadha,'' jechuun BBC'tti himtee jirti. Seguun akka jettuutti, Yeman biyyi akka gabaasa IRC'tti kan akka biyya koronaavaayirasiif saaxilamoo taateetti kaa'amtee jirti. ''Sirni fayyaa diigameera. Dhugaatti ministeerri fayyaa biyyattii dhukkubicha dandamachu hin danda'u,'' jetti. Rakkoo cimaan biyyoota guddataa jiraniifi kanneen tasgabbii hin qabne hedduun hanqiina meeshaalee wal'aansaa ittiin dhuukkubsattoota Covid-19 wal'anan qabu. Afigaanstaaniifi Paakistaan keessatti, namoota miliyoona tokkoof ventileetarii kudhanii gadiitu argama. Naayijeeriyaa keessatti, lakkoofsi kun caalaa gara 0.8 gadi bu'aa namoota miliyoonaaf. Addunyaarraa biyyi namootni hedduun vaayirasichaan keessatti du'an Italiin, namoota miliyoonaaf ventileetarii 80 qabdi turte jalqaba balaan kun eegaluutti."	https://www.bbc.com/afaanoromoo/oduu-52463563
health	Lammiilee Itoophiyaa lama UAE'tti Koronaavaayirasiin qabaman jedhaman keessaa tokko bilisa jedhame	"Ministeerri Fayyaa Itoophiyaa lammiileen Itoophiyaa lama UAE keessatti Koronaavaayirasiin qabaman jedhamee ture keessaa tokko irra deebiin qoratamuun bilisa ta'uu beeksise. Lammiileen Itoophiyaa lama Biyyoota Arabaa Gamtoomanitti (UAE) dhukkuba koronaavaayirasiin qabaman jedhamuun kaleessa  gabaafamee ture. Har'a Deetaan ministira fayyaa Itoophiyaa Liyaa Taadasaa, lamaan keessaa tokko mallattoo salphaa waan agarsiiseef irra deebiin qortamuun Koronaavaayirasiirraa bilisa jedhamuu dhageenyeerra jechuun fuula tiwiiteraa isaaniirratti barreessaniiru. Namoonni qabaman jedhaman kunneen biyyattii keessa waggootaaf jiraataaa kan turaniifi yeroo dhiyoo keessa ammoo bakka kamittiyyu akka hin imaliin mirkaneeffachuu Ministeerri Fayyaa Itoophiyaas himeera. Liyaan fuula Tiwiitera isheerratti gabaasa ministeera fayyaa UAE caqasuun akka barreessanitti, namoota 13 Koronaavaayirasii (COVID-19) qabu jedhaman keessaa lammileen Itoophiyaa lamaadha. Dhimma kana irrattis aanga'oota UAE dhimmi isaa ilaallatu waliin bu'aa qorannoo, eessaa akka dhufaniifi dhimmoota biroo gadi fageenyaan qorachaa jirra jedhan Liyaan. Ministeerri Fayyaafi of Eeggannoo Biyyoota Arabaa Gamtoomanii [MOHAP - UAE] ibsa baaseen lammiilee Itoophiyaa lama dabalatee lammileen biyya biroos akka haaraatti dhukkuba kanaan qabamaniiru. Biyyoota Arabaa Gamtoomaniitti (UAE'tti) bakka buutuun Ambaasaaddara Itoophiyaa Aadde Nuuriyaa Mohaammad BBC'tti Sanbata akka himanitti isa miidiyaaleen biyyattii gabaasan quba qabu. Haa ta'u malee, wanti Imbaasiin isaanii addatti mirkaneesse hin jiru jedhan. ''Nuti mataan keenya mirkaneessuuf carraaqaa jirra. Odeeffannoon dabalataa hanga yoonaa arganne hin jiru. Yaalaa jirra garuu hin arganne,'' jedhan. Miidiyaan 'Gulf News' jedhamu akka gabaasetti [Afaan Ingiliziin] biyyattiitti namoonni 15 haaraa dhukkuba kanaan qabamaniiru. Kanneen keessaa Taayilaand, Morokoo, Chaayinaafi Hindiirraa nama tokko tokko akkasumas Sa'udi Arabiyaa, Itoophiyaafi Iraan irraa lama lama jechuun ibsa. Dabalataanis, lammiileen UAE 4 fi kan Masrii tokko akka qabaman gabaasa keessatti eerameera. Kudha shan keessaa 13 kanneen biyya alaarraa kan Biyyoota Arabaa Gamtoomanitti [UAE'tti] seenan akka ta'e gabaasaaleen ibsa Ministeera Fayyaafi Of Eeggannoo biyyattii [MOHAP - UAE] eeruun gabaasaniiru. Ministeerichi fuula tiwiitaraa isaa irratti lammiileen biyyoota garaa garaa 15 vaayirasichaan qabamuufi kunis lakkoofsa waliigalaa namoota biyyattiitti dhukkuba kanaan qabamanii 45'n gaha jedheera. Namoota haaraa dhukkuba kanaan qabaman jedhaman qorannoofi gabaasa isaan gahen kan irra gahame akka ta'es eera. Ta'us, imbaasiin Itoophiyaa biyyattii jiru dhimma kana qondaaltota irraa akka hin mirkaneessine Aadde Nuuriyaan ni himu. Sababa kanaaf, dhimma dabalataa gabaasa bahee guyyaa boru mirkaneessuun akka danda'amu BBC'tti himaniiru. Biyyoota Afrikaa muraasatti dhukkubni koronaavaayirasii mul'atus hanga yoonaa Itoophiyaa keessatti kan kanaan qabame akka hin argamne qondaaltonni Itoophiyaa ibsaniiru. Itoophiyaatti dhukkuba kana ittisuf koreen sadarkaa ministeeraan kan hundaa'e yoo ta'u Ministirri Muummee Itti -aanaa Dammaqaa Mokonniin giddugala dhukkuba kana ittisuf qophaa'e har'a daawwataniiru. Dhukkubni koronaavaayirasii erga tamsa'u eegale as Chaayinaan alatti biyyoota hedduutti faca'eera. Daarektarri olaanaa WHO Teediroos Adihaanom weerarri vaayirasichaa ""hedduu yadeessaadha"" jechuun biyyooti hundi ofirraa ittisuu 'xiyyeeffannoo isaanii isa jalqabaa godhachuu qabu"" jedhaniiru. Hanga yoonaa guutuu addunyaatti lakkoofsi namoota dhukkuba kanaan du'anii 3,000 gaheera. Kanneen keessaa baay'een Chaayinaa keessa yoo ta'u Xaaliyaanii, Iraan akkasumas Ameerikaa dabalatee kaanittis lubbuun namaa darbeera. Dhukkuba kanarraan kan ka'e namoonni wantoota idilee dur dalagan irraa of qabaniiru. Harka walfuudhuu, kora hirmaachuu akkasumas manneen barnootaa bakkeewwan itti cufamellee ni jiru. Sababa dhukkuba kanaan, Phaaphaasiin Kaatolikii Vaatikaan Poop Firaanis gaafa Dilbataa karaa onlaayinii kadhannaa taasisu jedhameera."	https://www.bbc.com/afaanoromoo/oduu-51781906
politics	Walitti bu’insa aanaa Jiillee Dhummuugaatiin namoonni 17 du’uu aanga’aan himan	"Walitti bu'iinsa Dilbata Adoolessa 10 bara 2022  bulchiinsa Godinaa addaa saba Oromo, aanaa Jiillee Dhummugaa fi Godina Kaaba Shawaa akkasumas daangaa aanaalee Efiraataa fi Gidimitti uumamee tureen namoonni du'uu jiraattonni BBC'tti himan. Qondaalli aanaa Jiillee Dhummugaa maqaan isaanii akka hin dhahamne gaafatan, ""sababa kanaan sanaan lolli jalqabame jedhamuu baatus gama lamaaniin namni du’eera"" jedhan. ""Gama asiin namni 17 du’eera, kan madaa’es baay'eedha. Qonnaan bulaatu gama lamaaniinu dhumaa jira,"" jedhu. Jiraataan Aanaa Jiillee Dhummugaa maqaansaa akka hin eeramne gaafate tokko, lolli Dilbata eegalee itti fufuu hima. ""Erga dheengaddaa waan cimaatu adeemaa jira. Gaafa duraa dukkanni gargar nu baasee walirraa deemne. Kaleessa dishqaa fi qawwee gurguddaa matirayasiii qabatanii dhufanii, nuti kilaashii malee hin qabnu, lolatti nu waamani kunoo amma reeffi nama lamaa hafee akkatti fudhannu dhabnee,""  jedha. Akka jiraataan kun jedhutti, kan isaaniin lolaa jiru qaama hidhate naannoo Amaaraa keessatti socho’u ‘Faannoo’ jedhamudha. ""Meeshaan keewwatanii deeman kan Liyyuu Haayili fakkaata, garuu gaafa bira geenyu Faannoo fi milishaa Amaaraa kanadha,'' jedhe. Amma duras naannoo kanatti walitti bu'iinsi lubbuu namoota hedduu galaafatee fi qabeenya mancaase irra deddeebiin uumamaa ture. Walitti bu'iinsa amma duraa irratti jiraattonni gama godina addaa saba Oromoon jiran hidhattoota Faannoo yoo himatan, kan gama Godina Shawaa Kaabaa naannoo Amaaraan jiran ammoo hidhattoota 'Shanee' jedhaman himatu. Humni federaalaa aanicha jirus ‘xiqqaa’ waan taheef walitti bu’insa kana dhaaabuuf rakkachuu himan aanga'aan aanaa Jiillee Dhummugaa irraa BBCn dubbise. Dabaluunis qondaaltichi, qaamonni gamaa gamanaa hawaasa walitti naqan jiru jedhan. ""Sooshaal miidiyaa irraa Amaarri gubatee, Axaayyeen gubatee kanneen jedhaniidha kan uummata walitti naqaa jiru,"" jedhan. Gama biraan aanga’oota naannoo Amaaraa wajjin mari’achuun furmaata waaraa taheef carraaqaa akka jiran himan. Jiraataan aanichaa biraa kan ganda Halaalaa Kumii, ""haleellaa karoorfamee Walloo Kamisee irratti geggeefamu kan si’a tokkoof lamaa mitii, nu buqqisuuf akka hojjetamuufi nutti marfamee ulaa kamiinuu akka hin sochoone dhorkamne jirra,"" jedha. Aanga’oota aanaalee Efiraataa fi Gidim argachuuf yaaliin taasifne milkaa’uu baatus, jiraattonni aanichaa haleellaa kan qaqqabsiisaa jiru hidhattoota Shaneeti jechuu miidiyaa Al-Ayiin gabaaseera. Bulchaan Shawaa Kaabaa Taaddasa Gabiratsaadiiq, humna nageenyaa dabalataa gara naannichaa bobbaasuu miidiyaa biyya keessaatti himaniiru. Walitti bu’insa mudate hordofee aanaa Jiillee Dhummugaatti baajaajiiwwan akka hin sochoone ibsi bulchiinsi aanichaa baasee ni hima. Kana malees humnoota nageenyaa eeyyama qabaniin alatti namni kamiyyuu meeshaa waraanaa qabatee socho’uu akka hin dandeenyeefi gandaa gandatti socho’uun dhorkaamuu ibsi bulchiinsi aanichaa baase hima."	https://www.bbc.com/afaanoromoo/articles/cxxwzlxwpx3o
politics	Uffanni salbaajii morkattoota pireezidantummaa Keeniyaa falmiitti galche	Filannoo pireezidantummaa Keeniyaa ji'a Hagayyaa keessa gaggeeffamuuf morkattoota deeggarsa guddoo qaban Wiiliyaam Ruutoo fi Raayilaa Odiingaa dhimma huccuu salbaajii alaa galu irratti wal-falman.  Tokkummaa Azimio la Umoja jedhamu kan hoogganan Raayilaa Odiingaa 'uffata namoota du'aniin uffatamaa ture gurguruurra'' ofii omishinnee isa akka gurguran goonaa jechuun sagantaa tokkummaa isaanii yeroo ibsan dubbatan. Odiingan yoo pireezidantii ta'anii filataman dhaabbilee huccuu omishan akka jajjeebeessan waadaa galan. ''Hojii omishaatti gallee namoonni salbaajii (mitumba) biyya alaatii galchan, omisha gaarii gurguran asumaa akka qabaatan goona'' jedhan duula filannoo Wiixata ture irratti. Odiingaan guyyaa itti aanu karoorri gama kanaan qaban jirbiifi galteewwan omisha huccuu dhiyeessuu qofa osoo hin taane huccuu dhiiraafi dubaraa omishee gabaaf dhiyeessuu akka dabalatu dubbatan. Morkataan Raayilaa Odiingaa kan amma pireezidantii itti aanaa biyyattii ta'uun tajaajilaa jiran Wiiliyaam Ruutoo, yaada kanaan kan hiyyeessi kallattiin irraa hin fayyadamnee jechuun qeeqan. Ruutoon yaada Odiingaa yeroo morman gama kanaan karoorri qaban adeemsa gajjalaa irraa asii olee namoota fayyadaa adeemu damee teeknikaa fi oogummaan deeggaruu akka ta'e dubbatan. Adeemsi ''irraa gadee adeemuu hamaadha'' jedhan. Miidiyaa Naayiroobii Niiws jedhamutti yoo dubbatan Raayilaan ''uummatni keenya uffata biyyoota alaatti namoota du'aniin uffatamaa ture malee hin uffatanii'' jedhan. Itti dabaluun kaniin jechaa jiru warra huccuu kana alaa galchan daldala kana keessaa baafna osoo hin taane uffata haaraa biyya keessatti omishaman akka gurguran carraa jalqaba argatuudha jedhan. Dameen daldalaa kun sababa weerara Covid'n akkaan miidhamee erga turee booda xiyyeeffannoo pireezidant Uhuuruu Keeniyaattaa argatee omishaaleen galan kun sadarkaa isaanii kan eeggatan akka ta'u fichisiistota waliin waliigalaniiru. Fichisiistotni huccuu salbaajii(jalaa baatee) hunduu dhaabbata sadarkaalee Keeniyaan akka galmaahanii seera qabeessa ta'anii akka hojjetan ta'eera. Keeniyaan biyyoota Sahaaraa gadii keessaa biyyoota huccuu jalaa baatee hedduu biyya alaatii galchan keessaa adda dureedha. Bara 2019 keessa huccuu akka kanaa toonii 185,000 konteenaroota 8,000 ta'uun biyyatti galchuu qorannoon ni agarsiisa. Biyyattiin biyyoota kaan buufata galaanaa hin qabne akka Itoophiyaa fa'attis dabarsitee dhiyeessiti. Bara 2019 qofa mootummaan biyyattii damee kanarraa qaraxa shilingii biiliyoona 12 sassaabeeras jedhama.	https://www.bbc.com/afaanoromoo/articles/crgn7em02vko
entertainment	Gaazexeessaan gameessi Biriiteen bosona Amaazoon keessatti bade	Gaazexeessaan gameessa Biriiteen Doom Fiilips fi lammiin Biraaziil waa’ee saboota ganamaa qo’atu bosona Amaazoon keessatti achi buuteensaanii dhabame.\n\n\nDoom Fiiliips Biraazilitti gaazexaa ‘the Guardina’ jedhamuuf barreessa. Yeroo dhumaaf naannoo Amaazoon iddoo Jaavaarii jedhamutti dha mul’ate.\n\n\nGaazexeessichi ogeeessa Buruunoo Peereeraa wajjin qorannoo hojjechuuf imalaa kan ture yoo tahu, jiraattonni jarri kunneen guyyootaan dura doorsisni irra gahaa turee jedhan.\n\n\nMaatiin Fiilips, ‘’ tokkoon tokkoo sekendii darbuun gatii nu kaffalchiisuu mala,’’ jedhan.\n\nPoolisiin federaalaa fi humni galaanaa namoota lamaan kunneen barbaacha irra jiru. Kiyyeesitootni qurxummii lama achii buuteen dhabamuu namoota kanaa irratti shakkamuun Wiixata ganama to’annoo jala oolaniiru jechuun gaazexaan Biraaziil O Giloobooo gabaaseera. Ergasii garuu deebisanii gadhiifamaniiru.\n\n\nFiiliip nama ganna 57 yoo tahu waa’ee bosona Amaazoon gadi-fageenyaan barreesseera, Biraazil keessas waggaa 10 oliif jiraateera. Burunoon immooo  yeroo ammaa hojii  mootummaa, ejensii saboota ganamaa Funaayi jedhamu irraa boqonnaarra kan jiru yoo tahu, waa’ee gosoota Amaazoon qollifamanii qorata. Jarreen lamaan naannichatti torbee tokko kan dabarsan yoo tahu gaafa Jimaataa ture gara haroo Jaabuuruu bidiruudhaan kan imalan. Dilbata darbe magaalaa ‘Atalaia do Norte’ jedhamutti akka deebi’an eegamanillee, gareen hawaasa ganamaa lama, achi akka hin deebine himan. Maatiin namoota lamaan kanaa achi buuteen isaanii dhabamuun rifachuu himan. ‘’Maaloo yaaddoo atattamaa kanaaf tarkaanfii atattamaa kennaa,’’ jechuun haati warraa Fiilip, Aleeksaandraa Saampaayoo ibsa baduu namoota kanaarratti baheen dubbatan. ‘’Bosonicha keessatti sekandiin tokko darbuun yaaddoo dha, sekandiin tokko garaagarummaa du’aafi jireenyaa fiduu danda’a,’’ jechuunis himan. Pireezidantiin Biraaziil duraanii Luuyiz Inaasiyoo Da Siilvaa: ‘’Fiilips bara 2017tti anaa wajjin af-gaaffii taasiee ture. Jarri lamaan nagaan jiru, dafaniis argamu jedheen abdadha,’’ jechuun fuula Tiwiitarii isaanii irratti barreessan. Gaazexaan ‘the Guardian’’ waa’een Fiilips ‘’na yaaddessa’’ jedhe, ‘’achi buutee fi haala nama kanaarattis atattamaan odeeffannoo barbaada,’’ jedhe. Nannnoon kaaba-lixaa Jaavaarii-gareelee saboota ganamaa 20 tahaniif dahoo yoo tahu-yeroo dhihootii asitti albuuda baasuu,qurxummii kiyyeessuufii adamoon wal-qabatee hokkorr mudachaa jira.\n\n\nEjensiin saboota-ganamaa mootummaa, Funaayi jedhamu kan naannichatti socho’u waggoota dhihoon asitti yeroo baayyee haleelameera.	https://www.bbc.com/afaanoromoo/articles/c4npngdxnyno
technology	Dhalataan Indiyaa hogganaa haaraa Twitter tahe leellifamaa jira	Dhalataan Indiyaa Paraag Agraawaal hogganaa olaanaa Twitter tahuun biyya dhalootasaatti leellifamaa jira. Namni ganna 37 kuni hundeessaan Twitter Jaak Doorsi gaafa Wiixataaa aangoo gadhiisnaan bakka bu’e. Argaawaal bara 2011tti ture kan dhaabbata kanatti seene. Eegasii dhaabbaticha keessa sadarkaa adda addaarratti erga hojjetaa ture boodadha amma hoogganaa teeknolojii dhaabbatichaa kan tahe. Nama amanamaa jedhamuun kan ibsamu Argaawaal sichi hojii guddaatu isa eeggata. Haa tahu malee, filatamuunsaa Indiyaa biyya fayyadamtoonni Tiwiitarii miiliyoona 30 ol jiran keessatti akka leellifamu godheera. Hogganaan dhaabbatichaa duraanii Doorsiin ibsa gaafa Wiixataa kenneen murtoowwan ijoo dhaabbata kana jijjiiran duuba Agraawaal jira jedhe. Innis nama waa baruuf fedhii qabuufi kalaqaa dha jedhe. Hooggansa isaarraa amantee guddaa akka qabu hime. Ergasii Agiraawaal illee, ’’waan gara fuulduraatti hojjedhuuf guddoo gammadeera, Jaak deeggarsa keef galatoomi. ''Waggaa kurnan har’aa yeroon hojii jalqabu hojjetaa 1000 gadi turre. Kunis waanuma kaleessa tahe malee waggaa kudhan kan guute natti hin fakkaatu,’’ jedhe. Agiraawaal yunivarsitii beekamaa Indiyaa teeeknolojii irraa kan eebbifame yoo tahu saayinsii kompitaraan immoo Yunivarsiitii Istaanford irraa PhD isaa argateera. Twitter osoo hin galiin dura Microsoft, Yahoo fi dhaabota teeknolojii biroo keessatti hojjeteera. Itti gaafatamummaa isaa kana duraan teeknolojii dhaabbatichaa fooyyessuurratti hojjechaa ture. Hojiin duraanii nama kanaa badaa beekamuu baatus hogganaa tahee filamuun booda tarree namoota beekamoo keessa galeera, sochiinsaa tokkon tokkos kana booda ni hordofama. Ammuma illee waan inni waggaa kudhan dura Twitter irratti maxxanse ‘nama ilaalacha sanyummaa qabu’ isa jechisiisaa jira. Hogganaa Twitter tahee filamuunsaa yeroo mootummaa Indiyaa fi Twitter dhimma bilisummaa yaada ofii ibsachuu fi oduu dogoggoraa irratti waliigalaa hin jirretti mudate.	https://www.bbc.com/afaanoromoo/oduu-59479254
politics	Ajjeechaa Hacaaluu Hundeessaa: 'Hidhamuun Miseensota Olaanoo KFO nu yaaddessa' - KFO	"Hidhamuun miseensota olaanoo paartichaa akka isa yaaddesse Koongirasiin Federaalawaa Oromoo KFO beeksise. ""Miseensootni olaanoo paartii keenyaa Obbo Baqqalaa Garbaa, Obbo Jawaar Mahaammad fi Obbo Hamzaa Booranaa maa'ikalaawii isa cufamee ture keessatti hidhamanii jiru"" jedhan miseensi koree hoji raawwachiistuu fi itti gaafatamaan waajjiraa KFO Obbo Xurunaa Gamtaa. ""Maatii Obbo Baqqalaa Garbaa keessaa intalli isaanii Boontuu Baqqalaa akkasumas konkolaachisaa isaanii dabalatee namootni 40 ol ta'an hidhamaniiru"" jedhan. Lakkoofsi kuni garuu kan mootummaan jedhun waldarba. Guyyaa kaleessaa poolisiin magaalaa Finfinnee akka ibsetti namoonni 35 wadhibdee owwaachi Hacaaluu eessatti taasifamuu qaba jedhuun walqabatee hidhamaniiru. Lakkoofsi namoota akka Oromiyaatti du'anis guddaa ta'uu odeeffannoo akka qaban Obbo Xurunaan himaniiru. Miseensootni olaanoon hidhaman ""namoota hooggansa kennanidha"" kan jedhan isaan ''hir'achuun isaanii baay'ee nu gaddisiisa baay'ee nu yaaddessas"" jechuun himan. Abukaatoon dhiyaatee itti haasa'uufillee haalli magaalicha keessa jiru rakkisaa ta'uu isaa himaniiru. ""Namoota kana irratti rakkoon akkanaa uummamuunsaa paartii keenyas ta'ee saba keenya baay'ee miidha"" jedhan. Waa'ee weellisaa Hacaaluu irratti raawwate yeroo dubbatanis Obbo Xurunaan ""qabsoo bilisummaa keessatti tarkaanfii guddaattu nurratti fudhatame. ''Ajjeefamuu isaa qofa osoo hin taanee olola oofun Oromoof Oromoo gidduutti waldhabdeen akka uummamuf qophiin godhamaa akka jiru hubachuu dandeenyerra. ''Paartin keenyas saba fi miseensoota isaa tasgabbeessuun qabsoo karaa nagaa itti fufuuf qophiidha"" jedhan."	https://www.bbc.com/afaanoromoo/oduu-53249190
politics	Filannoo Yugaandaa booda Boobii Waayin lubbuusaaf akka sodaatu ibse	"Mormituu gameessi Yugaandaa Boobii Waayin filannoo Pirezidaanti Yuweerii Museveenii marsaa ja'affaaf mo'atan kuffisan, lubbuusaaniif akka sodaatanis himan. Filannochi akka Museveeniin jedhan haqa qabeessa osoo hin taane sadarkaa filannootiin gadi kan ta'ee fi bu'aansaas kan wal-dhaheedha jedhan qondaalli siyaasaa kun. Filannoon Yugaandaa duula na filadhaarraa eegalee jeequmsaan kan guutamee fi namoonni hedduun kan irratti du'an ture. Filannocha dursuun mootummaan interneetii cufee ture, tarkaanfiin kun qaamolee filannocha hordofaniin daran qeeqame. Ga'eessi umrii waggaa 38 Boobii Waayin akka doorsifamaa jiruu fi maatii fi mataasaaf akka sodaatu dubbate. Mannisaa hidhattoota mootummaan marsamee akka jiru kan hime Boobii Waayin, manaallee gadi ba'uu akka hin dandeenye hime. ""Namni kamuu mana keenya seenee ba'uu hin danda'u.  Gaazexeessitoonni biyya keessaa fi biyya alaas anaan argachuuf hin dandeenye,""  jedhe. Gara fuulduraattis akka duraanii uummanni akka hiriira ba'u waamuu osoo hin taane, karaa nagaan deemuuf yaada akka qaban himan. Garuu akkuma interneetiin deebi'een daba hojjetamaa ture ragaa viidiyoon deggeranii akka gadi dhiisanis waadaa galaniiru."	https://www.bbc.com/afaanoromoo/oduu-55696433
sports	Kipchoogee: Atleetii maaratoonii sa'aatii lamaa gaditti xumure ta'e	"Abbaan Rikoordii Maaratoonii addunyaa lammii Keeniyaa Eliiyuud Kipchoogeen, Atleetii maaratoonii sa'aatii lamaa gaditti xumure kan jalqabaa ta'e. Fageenya kana 1:59:40 galuun milkaahe. KM 42 sa'aa lamaa gaditti xumuruuf karoora qabate milkeessuuf maaraatonii Barliinirratti hin fiigne ture. Yeroo dheerafis qophaa'aa bahe. Figiicha kana Ostiriyaa daandiiwwan magaala Viyeenaarratti fiige. Dorgommii banaarratti sa'aatii galmaahe waan hin taaneef riikoordi addunyaa ta'ee hin qabamu. Seenaa haaraa kana galmeessuuf saffisiistootni filatamaniif isa gargaaraa turan. kana duras Itaalittii yaalii walfakkaataa godhee hin milkaahiin hafeera. ''Namuu daangaa hin qabu waan jedhu namatti agarsiisa'' ""Amma raawwadheera, kanaan boodas namoonni baayyeen ana booda akka raawwataniin eega'' jedhe Kipchoogeen milkaahina isaa kana booda. Shaampiyonaan Olompikii fi bara darbees ammoo Maaraatoonii Barliin irrratti haaraa addunyaa sa'aatii 2:01:39 kan galmeessise Kipchoogeen seenaa dalage kanaaf gutuu addunyaa irraa dinqisiifannaa argateera. Kunis yaalii isaan duraa Xaaliyaan Giraan Priks Sarkiyutiitti bara 2017tti Monzaa keessatti taasifame sakandii 25 dhabe. Haa ta'u malee fiigiicha mana keessaa kanaan seenaa hojjachu akka danda'u waani beekaniif, warreen figiisiisa turanis  Kipchoogeen ofiisaatiin sararicha akka xumuruuf booddeetti hafuun isa dabarsan. Haa ta'u malee dowwattoota figichaa hordofaa turanis haamileedhaan cimsaa turan daandiiwwan magaalaa guddoo Ostiriyaa irratti. Atileetiin maraatonii Landan yeroo afur mo'achuun beekamu kun, haadha warraa isaa Gireesiin hammatee erga dhungateen booda alaabaa biyyaa butatee warra isa figsiisaa turan walii raasu eegale. Namoonni isa saffisiisan baayyeen isaanii atleetoota fageenya jiddu galaa fi dheeraa fiigan ta'un barameera. Atileet Kipchoogeen kan haalicha akka nama yeroo jalqabaatiif milaan ji'arra dhaabateetti ilaalees, seenaa hojjadheera jechuun ibseera. ""Baayyeen haala gaariitu natti dhagaham. Erga Roojar Baanistar bara 1954 seenaa hojjeter. Anis kana raawwachuuf waggaa 65 natti fudhate. Anis nan yaalee, amma ammoo raawwadheera,'' jechuun gammachusaa ibseera. ""Kunis ispoortiin hangam akka fooyyeefamu danda'u kan mullisuudha. Anis ispoortii qulqulluufi kan nama hawwatu taasisuun barbaade. Walii yoo fignuuf Ispoortii addunyaaf caalatti hawataa taasifna.'' Kipchoogeen namoonni 42 ta'an fiigichaan kan gargaaran yoo ta'u, isaan keessaayis shaampiyoonaa fageenya meetira 1500 Maatiiw Chuntiroo Wiitar, ateeletiin meetira 5000n Nahaasa  argate ture Pool Cheeliimanaa fi obbolaan lamaan lammii Norejiyaan Jakob fi Filiippi Heenarki keessatti argamu. Namoonni figsiisaa turani kunneenis boqachaa kan figsiisan yoo ta'u, fageenya 1,500 fi 5000tti shaampiyoonaa addunyaa kan ta'e Barnaard Laagaat ammoo fageenya isa dhumaa gargaarera. Kipchoogeenis ""Isaanis atletoota addunyaa beekamoo keessaayi. Isaanan galateeffadha'' jedheeniira. Akkasumsa ''hojii kana tole jechuun waan fudhatanii isaanan galateefadha. kanas walumaan raawwannee.'' Leenjisaan Kipchoogee ammoo akka kana dura dorgommii figichaa iirratti bishaa ofii fudhatanii itti fayyadaman sanarra, ofiisaan bishikiliitiidhaan ta'udhaan bishaanif dibata kennaaf tureera. Deeggarsi akkasi kunis seera IAAF jalatti dorgommi atiletiksii addunnyaa kan biraarratti hinhayyamamu. Sababii kanaatiif dorgommicha akka rikardii maaraatonii addunyaatti kan hinfudhanneef. Eddoonni Kipchoogeen itti figee, Magaalli Viyeenaa, kan filatameef waan haalli qilleensa isaa mijataa ta'eef jedhameera. Yaalii sa'aatii fooyyeessuuf taasifame kanas maallaqaan kan deegaran lammii Ingilizii abbaa qabeenyaa Sarjiim Raatikiliif maqaa dhaabbata saanii Petiro Kemikaal jedhamutiin. Dhaabbanni Naayikis kophee modeela haaraa dorgomtoonni maaraatoonii saffistoonni addunyaa kanaa shan qofti kaawwatan kenneefiira."	https://www.bbc.com/afaanoromoo/oduu-50026485
politics	Namoonni 7 mootummaa Itoophiyaa bakka bu’uun TPLF waliin mari’atan eenyu?	Waraana Kaaba Itoophiyaa baatilee 19 lakkoofsise karaa nagaa xumura itti gochuuf mootummaan Itoophiyaa garee aanga’oota olaanoo namoota torba of keessaa qabu ijaaree hojii eegaluu beeksiseera. Gariin TPLF waliin marii akka godhu ijaarame kun Ministira Muummee Itti Aanaa fi Ministira Haajaa Alaa Obbo Dammaqaa Makonnin kan dursanidha. Ministirri Muummee Abiy Ahimad torbee lama dura paarlaamaa irratti yoo dubbatan, dhimma mariin waraanichatti xumura gochuu irratti kan hojjetu koreen ijaaramee haal-dureewwan qorachaa akka jiru himanii turan. Koreen hoji raawwachiiftuu fi jiddu galeessa Paartii biyya bulchaa jiruu walgahiiwwan walitti aansuun taa’een booda ibsa Wiixata baaseen waraanichi karaa nagaa xumurri akka itti godhamu murteessuu hime. Miseensa garee amma ijaaramee fi Ministira Haqaa kan ta’an Dr Geediyoon Ximootewoos akka himanitti paartichi qajeelfaa ittiin mariin godhamu qopheesseera. Mariin TPLF waliin godhamu kan Gamtaa Afrikaa qofaan hogganamu ta’uu akka qabus ejjennoo qabachuu Dr Geediyoon himaniiru. TPLF dhimma kanarratti ifatti deebii kennuu baatus amma dura Gamtaa Afriikaa komachaa ture. Xalayaa banaa hogganaan TPLF Dr Dabratsiyoon Gabramikaa’eel amma dura UN dabalatee dhaabbilee idil-addunyaaf barreessaniin Gaanfa Afrikaa  ergamaan addaa Gamtaa Afrikaa Oluseeguun Obasaanjoo hariiroo MM Abiy waliin qaban ija shakkiin ilaalla jedhanii turan. Marii mootummaan Keeniyaa jaarsummaan hogganu irratti hirmaachuuf qophii fi fedha akka qaban Dr Dabratsiyoon himaniis turan. Namoonni 7 mootummaa Itoophiyaa bakka bu’an eenyu? Pireezidantii Itti aanaa Paartii Badhaadhinaa, Ministira Muummee Itti aanaa fi Ministira Haajaa Alaa kan ta’an Obbo Dammaqaa Makonnin, naannoo Amaaraa akkasumas mootummaa federaalaa keessatti nama aangoo olaanaarra turanii fi dhageettis qabanidha. Naannoo Amaaraa keessatti pireezidantii itti aanaa naannichaa dabalatee itti gaafatamummaa olaanaa gara garaan tajaajilaa turan. Ministira Muummee itti aanaa ta’uun yeroo dheeraaf kan tajaajilan yoo ta’u, sana dura yeroo yartuuf ministeera barnootaa turan. Waggoota dheeraaf ministira muummee itti aanaa ta’uun hojjetaa kan turan yoo ta’u, yeroo ammaa itti dabaluun ministira haajaa alaa ta’uun hojjetu. Wayita ammaa biyyattii keessatti MM Abiy Ahimaditti aanuun nama aangoo olaanaa of harkaa qaban isa lammataati. Bulchiinsa Ministira Muummee Abiy Ahmad jalatti kaabinoota muudaman keessa umriin dargaggoo kan jedhaman Dr Geediyoon Ximootiwoos yeroo ammaa miseensa paartii badhaadhinaati. Qondaalli kun Ministira Haqaa ta’uusaaniin duratti gosa barnootaa seeraan Yuunivirsitiiwwan akka Finfinnee, Senteraal Yuroooppiyan, Hawaasaa, Siivil Sarvisii keessatti muuxannoo barsiisummaa yeroo dheeraa qabu. Ogummaa seeraan kan beekaman Dr Geediyoon, bakka yeroo dheeraaf keessatti hojjetaa turan Yuuniversitii Finfinneetti dame barnoota seeraan sadarkaa pirofeesaraa irra ga’aniiru. Obbo tamasgeen Xiruunah naannoo Amaaraa hanga federaalaatti aangoowwan mootummaa garaagaraa irra hojjetaniiru. Naannoo Amaaraatti gorsaa dhimma nageenyaa fi teeknooloojii pireezdantii, Hoogganaa Itti Aanaa Abbaa Taayitaa daandiiwwanii, Hoogganaa Ejansii ijaarsa daandiiwwan baadiyyaa, Bulchaa Godina Goojjam Bahaa akkasumas Komishinara Poolisii naannochaa ta’uun hojjetaniiru. Raayyaa Ittisa biyyaa keessatti hanga gulantaa kumalaa kan ga’an Obbo Tamasgeen, raayyaa kana keessatti Qajeelcha Odeeffannoo waraanaa akkasumas odeeffannoo elektiroonikii fi teeknooloojii hoogganaa turan. Obbo Tamasgeen Ejansii Tajaajila Nageenya Odeeffannoo fi Tika Biyyaalessaa (NSA) namoota hundeessan keessaa tokko, jaarmiyaa kana keessattis sadarkaa hooggansaa garaagaraa hanga daarektara olaanaa ta’uutti tajaajilaniiru. Bulchiinsa Ministira Muummee Abiy Ahmad jalatti sadarkaa ministira muummeetti Gorsaa Dhimma Nageenya Biyyaalessaa MM ta’uun hojjetaniiru. Erga aanga’oonni naannoo Amaaraa ajjeefamanii booda ammoo pireezidantii naannochaa ta’uun yeroo muraasaaf hojjetaniiru. Ergasii gara federaalaatti deebi’uun Daarektara Olaanaa Ejansii Tajaajila Nageenya Odeeffannoo fi Tika Biyyaalessaa ta’uun tajaajilaa jiru. Ambaasaaddar Reediwaan naannoo Kibbaa, Finfinnee fi qondaala olaanaa sadarkaatti federaalaatti iddoo garaa garaatti ramadamuun ganna dheeraaf hojjatanidha. Qondaaala olaanaa Paartii ta’anii kan turan  Ambaasaaddar Reediwaan waggoota muraasan dura Kantibaa Ittaanaa magaalaa Finfinnee, Ministira Kominikeeshinii, Ministira Dhimma Dargaggoota fi Ispoortii ta’uun hojjataa turan. Sana booda gara Ministeera Dhimma Alaatti darbuun kan hojjatan yoo ta’u, biyyoonni lamaan ganna 20 booda hariiroo addaan citee ture yeroo haaromsan Ertiraatti Ambaasaaddara Itoophiyaa kan jalqabaa ta’uun hojjataniiru. Ambaasaddarichi Asmraarraa gara biyyaattii erga debi’anii booda Deetaa Ministeera Dhimma Alaa Itoophiyaa ta’uun hojjataniiru. Waraana Kaaba Itoophiyaatti ka’e hordofee hawaasa addunyaatiif ejjannoo mootummaa ibsuun heddu beekamu. Ambaasaaddar Reediwaan torban muraasa dura Ministirri Muummeef gorsaa dhimma nageenyaa ta’uun muudaanii turan. Ajajaa Rippaabilikaan Gaardii kan taruaniifi yeroo ammaa ammoo dursaa Miliitarii Intalijansii kan ta'an Letenaal Jeneeraal Biraanuu Baqqalaa, ganna 30’n darban raayyaa ittisa biyyaa keessatti gita garaa garaarratti ramadamanii hojjataniiru. Waraana Kaaba Itoophiyaatti gaggeeffamaa turarratti adda waraanaa Raaayyaa fi Lixa Tigiraayitti gaggeeffamaa turerrati hirmaachuu isaaniitu himama. Duula kanarratti qooda qabaniif Ministirri Muummee paarlamaa biyyattii duratti hoggantoota waraanaa leellisan keessaa tokkodha. Dr. Geetachoon naannoo Amaarratti gita gara garaarratti kan hojjataa turan yoo ta’u, ammatti naannichatti Pirezedantii Ittaanaa naannichaa ta’uun hojjataa jiru. Iddoo amma hojjataa jiratti otoo hin dhufiin Biiroo Qabeenya Bishaanii fi Ogummaa fi Teekinikaa naannoo Amaaraa hogganaa turan. Ambaasaaddar Hasan  hoggansa mootummaa sadarkaa olaanaarra turan ta’uu ragaaleen agarsiisa jiraachuu baatuus, Ministeera Dhimma Alaatti damee dhimma dippiloomasiirratti hojjataa akka turan ragaaleen ni mul’isu. Ammati paartii biyya bulchaa jiru keessatti dame giddugala dimokiraasii hogganaa jiru. Ambaasaaddar Hasan Abdulqaadir akkasuma miseensa Abbaa Taayiitaa Miidiyaalee Itoophiyaa keessatti miseensa boordii ta’anii hojjataa jiru.	https://www.bbc.com/afaanoromoo/articles/cp9n1mgvywwo
entertainment	Weellisaa Habtaamuu Lamuu: 'Sirni eebba albamii Oromoo alanaa abdii guddaa natti horeera'	Aartiin Oromoof daldala miti kan jedhu wallisaa Haabtamu Lamuu, rakkoo nageenyaa naannoo maatiisaatiin biyya galuu akka hin dandeenye BBC'tti himeera. Erga Ministirri Muummee Abiy Ahimad aangootti dhufanii as weellistoonni gameeyyii, namoonni siyaasaafi kanneen duraan mootummaa qeeqan biyyatti deebi'aniiru, deebi'aas jiru. Haa ta'u malee, weellisaa Habtaamuun hiree kana dhabuu hima. Wayita ammaa biyya Kaanaadaa magaalaa Edimantan kan jiraatu Haabtaamuun, erga biyyaa bahe waggaa 17 nutti himeera. Yeroo adda addaa biyya dhufee kan deebi'e yoo ta'u, amma garuu haala rakkina nageenyaa naannoo dhalootaasaa jiruun kan ka'ee biyya galuu akka hindandeenye dubbata. Gama hojii artiin albama lamaafi qeenxee sadii dhaggeeffattoota biraan gaheera. Hojii aartii kana caalaas dhimmi Haabtamun maqaansaa itti ka'u tokko jira. Dhimma kanaafi kan biroo ilaalchisuun turtii BBCn Haabtamuu waliin taasise kunooti: Biyya Kaanaadaatti mana nyaataa akka qabdu dhageenye. Yoom eegalte? Habtaamuu: Mana nyaataa Awaash jedhee moggaase ji'a muraasa dura magaalaa biraattin bane. Ergasii amma Edimantanittin bane. Erga banamee baatii shana ta'uuf deema. Hojiin isaa bareedaadha. Hojii daldalaa tokko yoo eegaltu waggaa tokkoof waa irraa hin eegdu. Hanga namni barutti yeroo fudhachuu danda'a. Hala ammaa jiruun garuu baay'ee bareedaadha. Kanas muxannoon artistoota Oromoo biraa irraa argadheenan gara daldala mana nyaataa kanati galee. Fakeenyaaf, yoo jalqaba Torontoo dhufe artist Eleomoon mana nyaataa qaba ture. Qamaris yeroo as turetti qaba ture. Ali Birraanis qabu turan. Saaliyaanis akkasumas qabdi turte. Artistoonno Kaanaadaa keessa kan waliin turre hundi isaanii restoraantii qabu turani. Anis isaan irraan muuxannoo kana fudhe malee waan haaraa miti. Dhihoo magaalaa Edimantan keessatti warreen karaarra jiraataniif affeerraa nyaataa taasistee turte. Mee waa'ee isaa nutti himi? Habtaamuu: Warra karaarra jiraatanif ji'atti guyyaa tokko nyaata kenninaaf. Tola jechuudha. Miidiyaatti reefu beekama malee gocha akkasii raawwachuun kiyyaaf kun kan jalqabaa miti. Gargaaras warra biyya kanarraa fuunee biyyatti erguuf, dursa nutis waan dandeenyu tokko hojjechuuf dirqama qabna. Ati waan gaarii tokko yoo hojjette, waan walfakkaataa iddoo biraatti hojjechuuf jettuuf jarri kun deebisanii si waliin akka dhaabataniif karaa siif bana. Biyya jirtutti namoota hangamiitu daandirra jiraataa? Habtaamuu: Biyyuma kamiyyuu keessa karaan jireenyaa biyya kanaa gaarittis yaraattis si geessu bal'aadha. Kanaafuu biyya Kaanaadaa qofa osoo Ameerikaattis namoonni daandiirra jiraatan jiru. Akkasumas waggaa muraasa dura wayita biyya galatee turteetti waan gaarii tokko hawaasa naannoo itti dhalatteef akka raawwatte dubbatama. Inni sun maal ture? Habtaamuu: Waggaa jahaan dura yeroon biyya gale ijoollee harka qalleeyyii ykn kanneen maatii hin qabneef dabtaraafi qalama biteen gale. Mana barumsaa magaalaa Kobor wayitan dhaqeetti rakkoo isaan qaban natti himanii turan. Kitaaba akka hin qabne waan natti himanii turanif biyya kanatti deebi'ee dhufee kitaaboota gara 50,000 walitti qabne. Faranjoonnis na gargaaranii bara 2015 fuudhee biyyatti galeen ture jechuudha. Akkasumas wiilcharii (kan qaama miidhamtoonni itti dhimma bahan) gara 20 ta'u asirraa bitee ergeera. Jalqaba akkamiin biyyaa baate? Habtaamuu: Ani dura erga dhaabni biyyaa bahe eegale, qeerransoo Adda Bilisummaa Oromoo jajjabee keessan ture. Maatidhuma koo waliin magaalaa Kobor ture. Yeroo hedduu mana hidhaa galee waanan bahuuf achirraa (magaalaa Kobor irraa) baqadhee Asoosaan ture. Asoosaattis haalli walfakkaatu waan na mudateef Finfinnee dhaquun mana obboleessa abbaa koo jiraachaan ture. Achittis yeroo lama sadi mana hidhaa galeen ture. Manni hidhaa yeroo dhumaa keesa ture, kan artistoota Oromoo wajjiin namoota 105 qabuun nu geessan mana hidhaa Adaamaatti. Kana booda  sababa ABO'tiin yoo qabamne mootummaan tarkaanfii akka nurratti fudhatu waan nu mallatteessisaniif kana booda yoon qabame du'uu kooti jedhee bara 1999tti qofaakoo karaa Mooyyaleen biyyaa baqadhe. Yoon Keeniyaa seenu qabsoottan makama jedheen malee biyya alaan baha jedhee hin turre. Garuu Keeniyaa gaafan seenu haalli ni jijjiirame. Akkasittiin gara Kaanaadaa dhufe. Habtaamuu: Yeroon biyya ture artistoota Oromoo waliin walitti dhiheenya nan qaba ture. Garuu, guyyaa tokko sirbituu nan ta'a jedhee yaadee hin beeku. Kunis sababii sodaa hidhamuu keessan jiraachaa ture ta'eefu. Haa ta'u malee Guyyaan Baqattoota Addunyaa Keeniyaatti kabajamerraatti gaafa tokkoon sirbeen ture. Kaanaadaattis artistoota Oromoo kanneen akka Qamar, Elemoo, Ali Birraa fa'itti siqa ture. Irra caalaa akkan gara sirbaatti dhufu kan na godhe Elemoodha. Kanaafu sirba Kaanaadaattiin jalqabe. Isaan boodas, bara 2009 gara Itoophiyaa dhaquun albama jalqabaa koo hojjedhe jechuudha. Artistoonni tokko tokko sirbasaanii Yuutubiirraa gadhiisanii galii irraa argataa jiru jedhama. Ati kana yaaltee beektaaa? Habtaamuu: Ani Yuutubiirraa wanti argadhu hin jiru. Ergasiis ani sirbas hin baafne. Ani sirba kiyya toluma namatti erginee maxxansaa jedhe. Namoonni yeroo sana maxxansan maallaqa argachaa jiru. Amma yoonaatti garuu kan nuuf kenname hin jiru. Sirbi qeenxee yeroo fincilaa sana Hirphaa Gaanfuree waliin sirbne. Innis kan 'Anis sanyii leencaati' jedhu yoo ta'u, waliin baafne. Sirbi kuni kana dura hawwisoo ABO keessa, boodas Daawwiteen sirbameera. Ani guyyaa tokko artiin maallaqa argadhee hin beeku. Ergaadhuma isa ummata biraan gahuuf malee maallaqaaf jedhee hojjedhee hin beeku. Sirbnoonni kilippiin biyya alaatti hojjennu ammoo qarshii hedduu fudhata. Kanaafuu, sirbi Afaan Oromoo daldala ykn kan galiin itti argatan miti jechuudhaa? Habtaamuu: Amma kana booddee yoo ta'e malee duraan eeyyeen miti. Duraan daldala hinturre. Quuqama lammii keessa jiru, ykn waan sitti dhagahame, waan ittiin hacuucamte ummata keetti himuudhaaf qofa ture kanan sirbe. Fakkeenyaaf sirba koo keessaa falma bilisummaa kan jedhu yoo fudhatte seenaakoo wajjiin walfakkaata. Rakkinan keessa darbee ummatatti hima. Kana hojii kiliippii ilaaluun, yoo biyyatti hojjennu salphaadha. Baay'ee nama hin baasiisu. Biyya alaatti garuu gara dolaarii 8,000 - 10,000 (qarshii kuma 230 - kuma 290) si gaafata kilippiitti. Haalli amma biyya keessatti mullataa jiru, keessattuu sirni eebba albama Galaanaa Gaaromsaaf abdii guddaa na keessatti horeera. Wantoonni akkasii kun mul'achuun, walleen artistoota Oromoo hedduu daawwatamuun, miidiyaa irratti walleen isaanii taphatamuun, Oromoon immoo deebi'e biyyattii keessa aangoo argachun mataan isaa abdii fida. Kunimmoo aartii keenya ni guddisa, artistoota kanaan dura beela'aa turan beela keessaa baasa jedheen abdadha. Sirboonni Afaan Oromoo ummattoota Itoophiyaa kaan biratti fudhatama argatan muraasa yaadni jedhu jira. Kuni maalirraa madda? Habtaamuu: Artistoonni dararama ummata keessa jiru baafachuuf sirbu. Hundi keenya waa'ee tokkummaa Oromoo, akkasumas waa'ee hacuuccaa Oromoorra gahu sirbaa turre. Sirba jaalalaa artistiin Oromoo sirban mataansaa keessi isaa siyaasa. Kanammoo namni mana shubbisaatti taphachiisu hinjiru. Lammaffaa artistoonni kaan deeggarsaafi ispoonsara waan argatanif sirba isaanii bakka istuudiyoo bareedaatti hojjetatu. Karoorri kee yeroo dhihoo maal? Habtaamuu: Ani ijoolummaa kaase ummata Oromoof waa gochuun yaada. Kanaafuu, asumatti 'took show', agarsiisa aadaa, sirbaan, shubbisaan fa'irra ummata Oromoo gargaaruun hojjedha. Ani ofiin albaman hojjedha osoo hin taane, artistoota dandeettii addaa qabaniifi ol bahaa jiran gargaaruun barbaada. Sirbuun al tokko tokko araaraadhaa waan ta'ef tarii yoon biyya dhaqe sirbuun danda'a ta'a. Kanarratti ammoo umuriin gaafa deemtu xiqqooshee sirbi kuni (kolfa) namatti ulfaata. Biyyattis akka duraanii kana deddeebi'aa hinjiru. Ergan biyya dhaqee waggaa afuri guuteera. Gama siyaasaas jijjiiramni hamma tokko jira. Jijiirama kana karaa kamin cinaa dhaabbanna kan jedhuuf, kanaan dura roorroodhuma sirbaa ture. Amma kana keessaa bahee gara biraa sirbuun immoo xiqqoo yeroo waan na jalaa fudhatu natti fakkaata. Walliftoota sirba qabsoo sirbaniif amma sirba haaraa baasuun ni ulfaataa? Haabtamuu: Eeyyeen ni ulfaata. Jaalannuus jibbinus mummichi ministeeraa amnma dhufe kuni Oromoodha. Jarri kunimoo garamitti deemaa jiru jennee dhaabannee waan cinaa dhaabbachuu qabnuun cinaa dhaabbannee, waan mormuu qabnuun mormina malee akka kana duraa ani sanyii leencaati qabi, qabi mataa isaanii irraa muri jechuun xiqqooshee ni ulfaata. Hamma Oromoo taanetti immoo mootummaan amma jiru kuni mootummaa Oromooti. Gaarummaa isaan hojjetanin ittiin faarfamna, ykn arrabsamna. Akkuma kanaan dura warra kaanitti dhagaa darbachaa turre boru ummata kanatti darbachuun xiqqoo namatti ulfaata. Dhaloonnikee Wallagga Lixaa Koborii jette. Maatiifi foroonni kees achitti waan argamaniif, mee haala nageenyaa naannoo sana jiruurratti waan jettu qabdaa? Habtaamuu: Mootummaan amma jiru kun Oromoodha. Kan rakkachaa jirus Oromoodhuma. Osoo waldhageenyee warri qawwee baatee bosona aragamanis waliigaltee godhani gaariidhan jedha. Wanti miidiyaa hawaasummaa irra jiru hundu dhugaadhas, sobadhas jedhanii fudhachuun nama rakkisa. Garuu ummanni keenya baay'ee rakkoo keessa jira. Baay'ee na gaddisiisa. Rakkoon Lixa Wallagga jiru baay'ee baay'ee nama gaddisiisa. Hayyoonni Oromoo maaliif akka dhimma kana callisaniif hinbeeku. Ana warra qawwee baatu osoo hintaane ummata kootu na gaddisiisa. Ummanni kun qabsoo kanaaf hindaaqqoo tokkitti qabu kennaa ture. Har'as yeroo Oromoon iddoo biraa aara galfataa jirutti ummanni keenya manaa gadi bahe manatti ol deebi'uu, akkasumas hirriba gaarii rafuu yoo dadhabu baayyee nama gaddisiisa. Mootummaan wanta kana osoo qabbaneessee, warri qawwee baatanii bosona jirran waliin walitti dhiheenyaan walitti dhufanii osoo mari'atani natti tola. Lamman isaanu Oromoo waan ta'aniif osoo ummata kanaaf boqonnaa kennaniif gaarii ta'a. Bara dargii kaasees ummanni Kobor fi Begii mana dhiha Wallaggaa keessatti ajjeefamaa ture. Maatiis hiriyyoota kiyyas waa'ee biyyaa keessaarrratti nan dudubbisa. Waan baay'ee nama gaddisiisutu jira. Dubbachuufis afaan nu qabe. Ani karaadhuma lammaanitiinu aariin qaba. Mootummaa ykn warra kaan jedhee wantan adda baasu hinqabu. Habtaamuu: Akkamittan biyyatti gala! Biyya galanii Finfinnee keessa qofa shubbisanii galuun naaf boqonnaa miti. Beggii baadiyyaa ummata keessatti dhaladhee guddadhe bira dhaqu malee biyya galuun anaaf hiikkaa hinqabu. Guyyaa tokkollee yoo ta'e, achi  dhaqee hin deebi'in galuun anaaf maal nagargaara jedheen biyyarraa hafe. Haala jijjiramaa amma biyya keessatti dhufe namoota jalqaba simate keessaa ani tokko. Garuu Finfinnee qofa gahee deebii'uun na hingammachisu. Kanaafu sababii rakkoo nageenyaa naannoo dhalootaa keetiif biyyatti galuu diddee jechuudhaa? Habtaamuu: Eeyyee. Rakkoodhuma nageenyaa naannichaatu akkan turu na taasise. Tole Ulfaadhu! Habtaamuu: Galatoomi hayyee!	https://www.bbc.com/afaanoromoo/oduu-49361909
health	HIV: Oduu sobaa bara 2021 keessallee tatamsa'aa jiru	"Paawol Torn waggaa kudhan dura yeroo dhumaatiif maatiisaa waliin yeroo wal argetti sodaa dhukkubni kun nutti darbuu mala jedhuun qodaa ykn saa'inaa inni itti nyaate ni gatu ture. Bara 1988 qoratamee akka HIV qabu bareen booda barnoota narsii barachaa ture addaan kute. ""Guutummaa umurii kiyya yeroon 20oota keessa jiru sodaanan dabarse,"" jedha. Amma Mr Torn UK kessa jiraachaa kan jiru yoo ta'u, guyyaa guyyaan kininii isaa fudhachuufi waggaa keessatti si'a lama doktora isaa bira deemuurraan kan hafe waa'ee vaayirasichaa baayyee yaadateeyyu hin beeku. Namoonni HIV waliin jiraachaa wallaansa argachaa jiraatan umuriidhuma sirrii namni qabaatu jiraachuu danda'u. Ilaalchawwan boodatti hafoofi dogogora ta'an akka qodaa ykn saa'inaa tokkotti waliin nyaachuun HIV nama qabsiisuu danda'a jedhan hafaniiru. Haata'u malee, ammallee oduun soba tatamsa'aadhuma jiru. Dubartiin Keeniyaa irraa taate Doreen Moraa Morachaa HIV waliin dhalatte garuu bara 2005 keessa yeroo umuriin ishee waggaa 13 ta'u qoratamtee akka dhibeen kun dhiigashee keessa jiru barte. Isaan booda beeksifni TV argan tokko akka namicha Taanzaaniyaa isheefi haadha isheellee HIV irraa nan fayyisa jedhu tokko bira deeman godhe. ""Qoricha baala irraa hojjetame inni gurguraa ture tokko dhugnee HIV irraa bilisa akka taane amannee deebine,""  jetti. Achumaan qoricha HIV akka vaayirasichi dhiiga keessatti hin baayyanneef fudhachaa turtes ni dhaabde. Kun hanga sirni qaamashee dandeettii dhukkuba ofirraa ittisuu (immune) dadhabuun dhukkubbiin gogaasheerratti jijjiirama fiduufi nimooniyaan ishee qabuttidha. Isaan booda HIV dhiigashee keessa jiru waan baayyateef dhukkubni biraan yoo ishee qabe akka ishee ajjeesuu danda'u doktorrishee itti hime. Wal'aanamuu baannaan, HIVn akka gara AIDStti jijjiiramu taasisa. AIDSn ammoo dhukkuba akka qaamni dhala namaa dandeettii ofirraa ittisuu dhabu waan godhuuf dhibeenumti salphaa tokko akka nama miidhu taasisa. Namichi ishee gowwoomse ""waliin dhooftuu"" akka ta'e ifa ta'eef.  HIVn talaallii ykn qorichi fayyisu hin jiru, amantaan kan fayyisu jira jedhu garuu baramaadha,"" jedha pirezidantiin Hawaasa Aids Idil-addunyaa Dr. Adeebaa Kamarulzaman. Dhiyeenya kana namoonni vaayirasicharraa fayyuun isaanii mul'achuun abdii uumeera. Ji'a kana keessa, dubartiin Arjentiinaa tokko  karaadhuma sirna qaama dhibee ofirraa ittisuu uumamaasheetiin HIV irraa bilisa ta'uusheetiin nama lamaffaa taateetti. Joosii Mensaah dubartii Gaanaati garuu sababa qoollifannaa irra gahurraan biyya Jarman deemte.  Sababa dhibee fayyaasheerraa kan ka'een nama waliin hariiroo, akkasumas hojiishees dhabdeetti. Qoollifannaan namarra gahu kan maddu ilaalcha dogongoraa namoonni HIV qaban yeroo hunda michuu jireenyaasaaniitti ykn daa'imatti ni dabarsu yaaddoo jedhudha, jetti. ""Namni tokko HIV ilaalchisee haala fayyaan isaa/ishee irra jiru miseensa maatiitti ykn michuu jireenyaatti himu/himtu.... namoonni ilaalcha dogongoraa takkaa poosetiiva taanaan, poosetiiva jedhamta waan ta'eef %100 bilisa hin taatu,"" jetti Joosii Mensaah. Dhugaan jiru, farra HIV yeroo dheeraatiif erga fudhataniin booda dhukkubni kun guddaa waan hin jiraanneef (HIVn dhiiga isaanii keessa waan jiruuf qoricha umurii guutuu fudhachuun isaanirra jiraatullee) namoonni vaayirasicha kaanitti hin dabarsan. Ms Joosii Mensaah qoricha fudhataa osoodhuma jirtuu ijoollee afur qabdi. Ijoolleeshee kana keessaas tokkollee vaayirasii kanaan hin qabamne. Guutummaa addunyaarratti, wallaansi waan babal'ateef carraan HIVn haadharraa gara daa'imaatti darbuu erga bara 2010 as walakkaadhaan irrateera. Haata'u malee Gaanaa keessatti garuu, intalumti Joosii Mensaah dhiyeenya kana akkuma haadhashee vaayirasii qabdi waan ta'eef warra kaan faalti amantaa jedhuun  mana barumsaatii ari'amtee akka manatti deebitu taasifamteetti. Dursaan dhaabbata tola-ooltummaa UK Terrence Higgins Trust jedhamuu Iyaan Giriin akkas jedha: ""Muuxannoon mataa kiyyaafi kan namoota HIV waliin jiraatanii akka mul'isutti rakkoon tokkichiifi  hundaa ol rakkisaan, yeroo baayyee akka baattuufi dadabarsituu dhukkubaatti of ilaaluudha. ""Waggoota baayyeetiif, vaayirasicha namoota birootti dabarsaan jira jedheen sodaadha. ""Amma vaayirasicha dabarsuu akkan hin dandeenye baruu kiyyaaf, anaaf bilisummaadha."" HIVn murtee du'aa ta'uun isaa hafee namoonni vaayirasicha waliin jiraatan akkuma nama kaanii jiraachuufi jiruu fayyaalessa qabaachaa yeroo jiraachaa jiran kanatti, ilaalchi kun ammoo daangaa darbee of-eegannoo taasifamu laafaa dhufeera jedhu gareen duula farra HIV irratti taasifamurra hojjetan tokko tokko. ""Wal'aansaafi meeshaa ittisa HIV ilaalchisee milkaa'ina ajaa'ibsiisoo ta'anitu jiru. Haata'u malee, ilaalchi Aids'n badeera jedhu hojii ittisaa taasifamaa jiru keessatti tasa hin gargaaru. Kana malees, qoricha HIV barbaaduurratti invastimantii taasifamu hin gargaaru,""  jedha Dr Kamarulzaman. Lakkoofsi UN baase akka agarsiisutti, bara 2020 keessa guutummaa adunyaarratti namoonni miliyoona 38 HIV waliin kan jiraatan yoo ta'u, 700,000 kan ta'an ammoo dhukkuba Aids waliin walqabatuun lubbuu dhabaniiru. Kun ammoo miidhaa vaayirasii kanaaf qorichi osoo hin argamiin turuu isaati. Mr Torn akka jedhutti dargaggoonni HIV akka dhukkuba namoota umuriin deemaniitti ilaalu. Mr. Giriinis ""hubannoo gadi aanaa ta'etu jira"" jechuun yaaduma Mr. Torn kana ni qoodata. ""Isaan HIV wanta duriiti jedhanii yaadu,"" jechuun itti dabaluun ibsan. Akkuma dargaggoonni dhibee kana akka dhukkuba namoota umuriin deemanii ta'etti yaadan, baay'een ammoo vaayirasiin kun warroota fedhii saala walfakkaataa qaban (gay) kan miidhu akka ta'etti ilaalu. Guutummaa addunyaarratti, uummata HIV waliin jiraatan keessaa walakkaan dubartoota. Akka dhaabbata tola-ooltummaa Frontline Aids irraa taate Kiristiin Isteegliing HIVn dhibee hunda caalaa dubartoota umurii wal hormaataa keessa jiran ajjeessudha. Garuu dubartoota isheen itti dubbatte keessaa muraasatu hubannoo qaba. ""Ragaa baayyee barbaachisaa ta'e ilaalamuu qabudha. Sababiin isaas Dubartoonni umurii kana keessa jiraniifi ulfaa'uu barbaadan waa'ee saal-qunnamtii of eeggannoo hin qabnee ilaalchisuun haasaa taasisuun isaaniif rakkisaadha,"" jetti Ms. Kiristiin Isteegliing Milkaa'inni guddaan argamellee, HIV ilaalchisuun oduun sobaa ammallee tatamsa'aa jiran namoonni akka hojii malee taa'an, michuu jireenyaan ala ta'an, akkasumas wal'aansa sirrii ykn qorannoo fayyaa maluufiin hin argannee taasisaa jira."	https://www.bbc.com/afaanoromoo/oduu-59490256
politics	Sudaan Kibbaa baqattoota Itoophiyaa fi Eertiraa biyyasheetii arii’uuf	Sudaan Kibbaa namoota karaa seeraan ala biyya seenaniiru jetteen 20 kanneen irra caalaan isaanii lammiilee Itoophiyaa fi Ertiraa ta’an akka arii’attu beeksiifte. Baqattoonni kunneenis to’annoo jala kan oolfaman guyyootaan dura buufata xiyyaaraa idil-addunyaa Juubaa wayita qaqabaniitti yoo ta’u, Paaspoortii ta’e sanada imalaa osoo hin qabaatiin gara Sudaan Kibbaatti qajeelan jedhameera. Baqattoonni kunneenis ka’umsa isaanii Magaalaa guddoo Sudaan Kaartuum kan taasifatan yoo ta’u, Sudaan Kibbaa kan seenan nageenya barbaachaaf jedhameera. Kaartuum irraa ka’uun karaa Beentiiyutiin gara Jubaatti akkasumas karaa Kaaba Kibba Sudaanitiin Magaalaa Poloochiitiin balaliinsa biyya keessaa taasisuu isaanii Abbaan Taayitaa Imigreshinii Sudaan Kibbaa dubbateera. Ittigaafatamaan Imigireshinii Ministeerra Dhimma Biyya keessaa Sudaan, Leetanaal Janaraal Atam Maarool Biyaar, namoonni kunneen karaa dhufaniitti akka deebiifaman dubbatan. Baqattoonni kunneen to’annoo jala kan oolfaman waan sanada imalaa hin qabaanneef ykn dhaabbilee Sudaan Kibbaa keessa socha’an waliin quunnamtii omaatu waan hin qabneef jedhaniiru. ‘‘Imaltoota biyyoota garaa garaa irraa dhufaniifi kanneen sanada imalaa hin qabne simachuu keenaya itti fufu ni dandeenya. Sababii maaliif sanada imalaa hin qabaanneef waan hin beekneefuu biyya keenya balaarra buusa’’ jechuun gaazexaa biyya keessaa Z Dawun jedhan Leetanaar Janraal Biiyaareen eeruun kan gabaase. Oduu wal qabateen ammoo Yugaandaan torbaniin dura baqattoota seeraan ala 186 to’annoo jala oolchuu beeksiiste turte. Baqattoota kanneen keessaa shan lammiilee Itoophiyaa fi 116 ammoo Ertiraanoota akka ta’an to’ataan Immigireshinii Yugaandaa ibse. Irra caalaan isaanii baqattoonni kunneen sanada imalaa akka hin qabnee kan himame yoo ta’u, muraasi isaanii ammoo viizaa ykn kan guyyaan heyyamni hojii jalaa dhume fi kan hojiin hayyamameefiin ala hojjataa turan akka ta’an himameera. Baqattoonni kunneenis karaa seeraan alaatiin biyyattii keessa turusaaniitti addabiitu isaan eeggata jedhameera. Baqattoonni kunneenis bakka turmaata lammiilee biyya alaa Kolooloo jedhamuufi dhaabbata Imigireeshiin addaa keessa akka turan kan taasifame yoo ta’u, hanga biyyaa bahanittis eeggataa akka jiran miidiyaaleen biyya keessaa gabaasan. Sudaan Kibbaa biyyi qabeenya boba’aan badhaate tunis baqattoota hedduu Baha Afriikaa irraa garas dhaqan hedduu keessummeesiti. Haata’u malee sababii daangaan ka’eefu imaltoota seeraan alaa to’achuun rakkoo itti ta’aa jira.	https://www.bbc.com/afaanoromoo/articles/c6pz6k0p4xro
sports	Tilmaama Piriimer Liigii torban kanaa: Moriinoon hojiisaa Totanhaam mo'ichaan jalqabaa laata?	"Ogeessi kubbaa miilaa tilmaamuun beekamu Maark Laawuroo tapha Pirimeer Liigii torban kanaa taphatamuun eenyu akka mo'atu tilmaameera. Isinis tilmaamaa. Amma Joozee Moriinoo leenjisaa Tootinhaam ta'uudhaan gara Piriimer Liigii Ingiliziitti deebiyeera. Moriinoon miidiyaarratti qalbii hawwachuu dabalatee, dorgommiin kilaboota Piriimeer Liigii Ingiliizii kana keessatti akka cimu ni eegama. Moriinoon turtii ji'oota 11n booda yeroo leenjisuutti deebi'u kana Tootinhaamiin qabatee kilaba Landan keessaa masaanuu isaa ta'an keessaa tokko kan ta'e West Haam waliin Sanbata dhufu waldorgomuuf jiura. Laawuroon Tootinhaam Moriinootiin leenjisaa godhachuun yeroo fidatu leenjisaa cimaa Maarsiyoo Pochetiinootiin ar'eeti. Kun ammoo hedduu kan nama gammachiisu miti, sababiin isaas Moriinoon erga Maanchester Yunaayitid irraa ai'amee booda bu'aa gaarii duraan ittiin beekamu deebisee agarsiisuu hin dandeenye. Tapha Tootinhaam xabatan arguun gaarii ta'a jedha Laawuroon. Tapha jalqabaa Moriinootiif  West Haam dorgomaa salphaa hin ta'u. Tilmaama Laawuroo: 1-1 Taphani kun leenjisaa Aresenaal Unaa'ee Emireetiif murteessaadha. Laawuroon Arsenaal ni mo'ata jedhee yaada sababiin isaas qeequmsi guddaan Arsenaalirra jiraachuufi ciminni Saawuuzhampiteen baayyee gadi bu'aa ta'uu isaati. Garuu jedha ogeessi kubbaa miilaa kun tadha Sanabataa kanaan mo'atus Arsenaal keessa rakkoon jiru fala argata jechuu miti. Tilmaama Laawuroo: 2-0 Wolviis ciminni isaa dabalaa dhufee sadarkaa saddetteffaarra jira. Haata'u malee, dandeettiin warra Saawuuzhampiteenis ajaa'iba ta'aa jira jedha Laawuroon. Tilmaama Laawuroo: 2-1 Biraayiteen yeroo ammaa tapha ittisuurra gara haleelluutti guddachaa jiru. Kun garuu Leester waliin hojjetaafii kan jedhu gaaffiidha. Leester warra Biraayiteen kanaaf waan gadi jedhu hin ta'u. Torbanii rraa gara torbnaniitti haala PiriimerLiigii tilmamuun ni cima, sababiin isaas yeroo heddduu waan hin eeegamnetu ta'a. Tilmaama Laawuroo: 2-1 Kiristaal Palaas leenjisaa ammaa isaa kana jalatti taphoota taphatan irratti humna kuufatanii ka'anii haleeluu barachaa jiru. Ta'us garuu Liiverpuuliin naasisuu danda'uu kan jedhu gaafiidha. Tilmaama Laawuroo: 0-2 Warri Noorwiich sirriitti deemaa hin jiran. Taphoota torba darban keessaa qabxii tokko qofaa argatan. Everteenillee erga torban dhiyoo kanaatii baayyee dadhaabaa dhureera. Tilmaama Laawuroo: 2-0 Yeroo dheeraa osoo hin mo'atiin turee Waatfoord tapha yeroo darbeetiin mo'ateera kun ammoo hamilee guddaa ta'uuf mala jedha Laawuroon. Barnileenis mo'amanii manattti deebiyuu hin barbaadan. Tilmaama Laawuroo: 2-0 Chesliin Piriimer Liigii kana keessatti taphoota ja'an darban mara mo'achuun ga'umsa ajaa'ibaa agarsiisaa jiru. Garuu jedha Laawuroon, ""Ani yeroo hundaa Maanchester Siitiin deggera waan ta'eef yeroo dirree ofiirratti taphatan kilba guddaayyu ni adabu. Kanaaf, Chesliidhaaf qormaata ta'uun isaani hin oolu. Tilmaamaa Laawuroo: 2-0 Sheefiild Yunaayitid tapha Piriimer Liigii kanarratti baayyee cimaa jiru. garuu Maanchester Yunaayitidiif Antooniyoo Maarshaal waan deebiyeeruuf waan gammachuudha. Taphattoonni Maachester Yunaayitid biroo akka Raashfoordiifi Daani'eel Jaamsillee baayyee si'aana gaariirra jiru. Tilmaama Laawuroo: 0-2 Leenjisaan Aston Viilaa duraanii Isteev Biruus gara Viilaatti deebiyeera. Niiwuu Kasilillee taphoota sadii darba keessaa qabxii toorba argatee dorgomaa cimaa ta'ee itti fufee jira. Viilaan tapha yeroo darbe Liiverpuul waliin taphatee mo'ameen booda qalbiitti hin deebine. Tilmaama Laawuroo: 2-0"	https://www.bbc.com/afaanoromoo/isportii-50512929
entertainment	'Itoophiyaa keessaa dheerinaan anatu tokkoffaadha' - Birihee Gaashuu	"BBC dhiyeenyatti dargaggoo akkaan dheeraa Nagawoo Jimaa dubbisee ture. Har’ammoo waa’ee nama dheeraa biraa Birihee Gaashuu jedhamuu isinitti himna. Nagawoon dargaggeessa ganna 24 yoo ta'u, godina Shawaa Bahaa magaalaa Maqii jiraata. Biriheen immoo umuriin isaa ganna 38, kan jiraatu naannoo Amaaraa Godina addaa sab-lammii Awwii, Aanaa Faagitaa Lakomaa ganda Annigaraf jedhamtu keessa. Nagawoon kophee lakkoofsa 54 keewwata, Biriheen garuu erga dhalatee kophee keewwatee hin beeku. Dheerinni Nagawoo meetira 2.25 yoo ta’u, Biriheen immoo meetira 2.50 dheerata. 'Itoophiyaa keessaa dheerinaan anatu tokkoffaadha' jedha. Ijoollummaa isaatti  hiriyoota isaarra adda hin turre. Birihee dheerachaa jiraachuu kan hubate wayita umuriin isaa ganna jaha ture. Sana booda namoonni maqaa isaatiin waamu dhiisaanii 'Zaafuu' gariin ammoo 'Zigbaawu' jedhanii waamu. Innis dheerinni isaa hawaasa naannoorraa adda ta’uu hubataa adeeme. ""Akka nama farda yaabbateettiin namoota asii gadi ilaala’’ jedhe. Adeemsa keessa rakkootu isa mudate. Hojii hojjachuu hin danda’u. Qotuuf ni rakkata, gindiifi wanjoon sangootaaf mijatu Birihee guggufsisee dugda isa kutuuf ka’a. Dheerina isaaf akka mijatutti meeshaleen qonnaa yoo hojjatame immoo sangootaaf mijachuu didee, sangoota sochii dhorke. Kana qofaa miti, uffata dheerina isaaf gahu waan hin arganneef wayita hodhiisiifatu hawaasa naannoo caala qarshii gudda kaffala. ""Maallaqan baasa malee uffata namni lama uffatu ogeeyyiin uffata hodhan inuma naaf hodhu,"" jedhe. Yeroo tokkichatti hanga birrii 1,500’n kaffala, kaffaltii nama lamaaf ta’un baasa,"" jedhe. Erga dhalatee kophee hidhatee hin beeku. Lakkoofsi kophee isaaf ta’u meeqa akka ta’es hin beeku. ""Kophee sababan hin keewwanneef, dheerina miila kootii waliin kophee wal-simu waan hin arganneefi,"" jedha. ""Lakkoofsa kophee naaf ta’u hin beeku, hidhadhees hin beeku. Takkaa kophee hidhadhee hin beeku, sababa kanaaf  miilli na babbaqaqeera"" jedhe. Dheerinni isaa m2.5 ta’uu irra deddeebiin safaramee mirkaneeffateera. ""Dheerinni kee akka hiriyootakeetii otoo ta’ee namni xiyyeefatee si hin hubatu ture,"" jedhanii maatiin isaa deddeebi’anii itti himaa akka turan dubbata. Yookin dorgomee ‘waan adda ta’e’ argachuun akka irra ture itti himaa turan. Kanarraa ka’uun ""waa lama dhabduu"" kan jedhamuuf. Maatiin isaa hiyyeeyyii akka turan dubbata. Umuriin isaa ganna 9 yeroo ture irraa kaasee mana nama biraatti guddate. ""Daa’ima wayitan turetti  haadhaf abbaa koon gargaara jedheen yaade malee, akkanattiin burjaaja’a jedhee yaadee hin beeku. Amma nan gadda, otoon baradhee, ofiif maatiikoon gargaara ture,"" jedha. BBC: Otoon dheerachuu baadhee jettee yaaddee beektaa? Birihee: Eeyyee BBC: Yoom akkas jette? Birihee: Yeroo lama kufeen caccabe, otoon dheerachuu baadhee, akkuma namaa kaaniittin kufee ka’a ture. Namoonni baay'een wayita kufanii otoo hin cabiin ka’aniin arga. Yeroo tokko harka koo mirgaa yeroo biraammoo gateetti koo bitaatu na cabe. Sababa kanaafin Fulbaana kana dheerina kootti gadde. Lammaffaammoo, otoon hojjachuu danda’ee, hawaaasni naannoo yeroo midhaan haamuufi animmoo akkasaanitti hojjachuu dadhabuu yoon yaadu nan gadda. BBC: Yeroon ati bagan dheeradhe jettehoo jiraa? Birihee: Yeroo tokko tokko waan namoonni kaan hin qaqqabne yeroon gadi fuudhu nan gammada. Waan gara gadi jiru kaasutu na rakkisa malee waanti irra keessa jiru natti dhiyaata, kanaaf na gammachiisa. Af-gaaffiin yeroo naaf taasifamaa jiru kanatti dheerinni koo kan namoota kaniirra waan caalufi mitii? jedheen yaada, abdii qaba natti fakkaata. Biriheen qonna fi haamaa hin danda’u. Taatullee qonnaan bulaadha. Haati warraa isaa hojii hundumaa ni hojjatti. Ollaanis qonnarratti isa gargaaru. ""Hawaasni naannoo hundi mootummaan otoo si gargaare naan jedhu. Qonnaaf haamaarratti na gargaaru, hojii misoomaa fi eegumsarrattis bakkakoo bu'anii naaf hojjetu,"" jedha. Manni jireenyaa isaa akkuma kan hawaasa naannootti hojjatame. Balballi isaas walfakkaatadha. Yeroo bahuuf galuu gadi guggufa. ""Sireerra yoon ciisu qaamnikoo gartokkeen sireerra darba. Waan sanarratti ammoo meeshaan lamaan wal argannaan dhibiin hin jiru, [kolfa]."" Biriheen warroomeera. Dubartiin ilma hangafaa deesseef sin barbaadu jettee hiikte. Sana boodas irra deddeebiin nama biraa kaadhimmate, isaaniis sin barbaannu jedhaniin. Haadha warraa isaa ishee waliin jiraataa jiru waliin ijoollee sadii horataniiru. Biriheen abbaa durba tokkoo fi ijoollee afuriiti. ‘’Dheeraadha hojjatee nun sooru, isaan kan immoo namoonni namticha dheeraa kana argitanii jedhanii waan kolfaniifi itti qoosaniif akka badiitti lakkaa’aniitu,’’ jedhe kan warri kaadhimmate isa didan. ‘’Haati warraan koo isheen waliin jiraadhu haamaan yeroo itti baay'atu, hojiin yeroo itti baay'atu darbite darbitee dheerachuu keetiin ana rakkiftee atis rakkatte, jettee yeroo gadditu jira, kanarra kan darbe wal jaalanna,"" jedha. Akka Biriheetti namni dheeraan maatii isaa keessa hin jiru. ""Dhaabadhee waan namooni kaan hin argineen arga,"" jedha. Intalli isaa durbaa dheertu ta’uu ishee tilmaama Biriheen. ""Intallikoo akka kootti dheertu yoo ta’uu baattellee ni dheeratti. Umuriin ishee ganna 10  buusaafi quba ishee yeroon ilaalu dheertu natti fakkaatti. Firoottan koo kanneen biroo yeroon ilaalu akka kootti dheerachuun hafee, gartokkee kiyyallee hin ta’an,"" jedha. ""Ijoolleen koo kaan daa’imman waan ta’aniif, dheerachuufi gabaabbaachuu koo hin hubatan, garuu baay'ee na jaalatu. Daqiiqaa muraasaaf isaanirraa fagaadhee yeroon deebi’u dhufe jedhanitu gammadu,"" jedhe. ""Dubartiin tokko gabaa keessatti miila na qimmiidde. Garagalee yeroon ilaalu, namtichoo edaa sitti dhaga’amaa? naan jette, kana fa’aa yeroon ilaalu nan kolfa."" ""Amala bareedan qaba. Dheerina kana waliin otoon hamaa ta’ee namatu jeeqama,"" jedha. Yeroo tokko hojii barbaacha Finfinnee dhaqe. Mana inni keessa boqote namoonni marsanii turan. Namoonni isa ilaaluuf jecha walitti qabaman. Gara boodarra poolisotatti bilbilame jennaan poolisoonni namoota bittimsuu hime.  Hojii argatees guyyoota muraasa caala hin hojjanne. Gara iddoo dhalootaa isaatti deebi’e. Rakkoon isa mudate  kan biraan immoo geejjiba. Konkolaataa keessa qarqara taa’a, iddoo kaan taa’uuf ni rakkata. ""Gargaaraan konkolaachistootaa iddoo namoota lamaa waan qabattuuf gatii geejjiba nama lamaa kaffaluutu sirra ture naan jedhu."" Dhiyeenyattii Pireezidantiin naannoo Amaaraa Dr Yiliqaal gara Annigaraf dhaqanii turan. Keessummoonni hedduunis isaan waliin turan. Biriheenis affeeramee  pireezidantii naannichaa waliin wal argee suuraa waliin ka’eera. Biriheen nama  ganna 38 yoo ta’u dheerinni isaa kana caala waan dabalu hin fakkaatu. Gara fuulduraatti dheerina isaatiin dorgomuu barbaada. ""Fuulduratti dorgomee injifachuun barbaada. Itoophiyaatti dorgomee tokkoffaa bahuun qaba. Ammas tokkoffaadha. Dorgomee injifachuun qaba kan jedhu karoorri koo."" Dheerina isaatiin beekamuu barbaada. Biriheen ""uffannaa guutuufi kophee argachuun barbaada,"" jedhe.  Kana malees, mindaa dhaabbiin argatee ijoollee isaa deeggaruu barbaada. Dheerina isaarraan kan ka’e dhukkubsate hin beeku. Biriheen namoota kaanirraa haala adda ta’een akka hin soorannellee kaaseera."	https://www.bbc.com/afaanoromoo/oduu-60712637
health	Kiristiyaanoo Ronaaldoo: Taphataan Poorchugaal fi Juveentus Covid19n qabame	"Taphataan kubbaa miilaa Poorchugaal fi kilaba Juveentus Kiristiyaanoo Ronaaldoo koronaavaayirasiin qabamuu isaa Federeeshiniin Kubbaa Miilaa Poorchugaal beeksise. Taphataan ganna 35 kun ""akka gaarii jira, mallattoo hin agarsiifne, adda of baasee jira"" jedhe federeeshinichi. Poorchugaal Liigii Biyyootaa irratti Roobii Siwiidin waliin taphatti. Taphattoonni garee biyyaalessaa Poorchugaal hafan kan leenjisaa Fernaandoo Saantoosiin filataman vaayirasicharraa bilisa ta'aniiru. Dilbata darbe Firaans waliin 0-0 bahuun garee ishee dursaa jirti Poorchugaal."	https://www.bbc.com/afaanoromoo/oduu-54527882
health	Namoonni tamboo waggaa 40'f xuuxan battala dhaaban irraa kaasee sombi isaanii bifa adda taheen fayya	Sombi kee sababa aara tambootiin miidhame of fayyisuudhaaf dandeettii addaa qaba. Garuu kun kan tahu yoo xuuxuu dhaabde qofa dha. Sombii keenyi  aara tamboon miidhame, kaansarii sombaaaf saaxilamaa dha. Haala kana geeddaruun immoo rakkisaafi erga xuuxuu dhaabnee boodallee kan dhaabbatu miti jedhameetu yaadama ture. Haa tahu malee bu'aan qorannoo kanaa barruu Neechar irratti bahe seelonni miidhama irraa miliqan somba miidhame bayyannachiisuu danda'u jedha. Jijjiramni kun dhukkubsattoota waggaa 40 caalaa xuuxan irrattillee mul'ateera, kuni immoo otoo tamboo xuuxuu hin dhaabiini dha. Keemikaalonni kuumaatamaan lakkaa'aman kan tamboo keessatti argaman qaccee sanyii jijjiiruun gara kaansariittii akka geeddaraman godhu. Seeliin baayyeen ujummoo qilleensaa namoota tamboo xuuxan irraa fudhatame jijjirameetu argame. Seelonni achi keessatti argaman 10,000 jijjiirama jiinii agarsiisaniiru. ''Haalli kuni akka yeroo gabaabaa boombiin tokko dhuka'uuf eeggatuuti, kunimmoo dhukkuba kaansarii fiduudhaaf sababa taha,'' jedhu dhimma kana kan qoratan keessaa tokko kan tahan Dr Keet Goowars. Haa tahu malee seelonni tokko tokko homaa otoo hin tuqamiin hafu. Seelonni balaa aara tambootiin irra gahu akkamiin akka miliqan yoo beekamuu baateyyuu, waan akka dahoo/holqa yeroo balaa keessa kan dhokatan fakkaatu jedhu qorattoonni. Erga namni tokko xuuxuu erga dhaabeen booda seelota kana dha kutaa sombaa miidhame kan suphan. Namoonni tamboo xuuxaa turanii dhaaban harki 40 sombii isaanii kan warra takkaa xuuxee hin beeknee fakkaata. ''Bu'aa qorannoo kanaa akka taha jennee takkaa hin yaanne kan jedha,'' Dr Piitar Kaampbeel  Insititiyuutii Saangar irraa BBC'tti himaniiru. ''Seelota baayyee adda tahantu ujummoo qilleensaa guutee jira,'' jedhu. ''Waanti nama ajaa'ibu tokko immoo namoonni waggaa 40 erga xuuxaniin booda dhiisanillee seelota aara tambootiin hin tuqamne deebi'anii kan latan qabu. Qorattoonni ammallee kutaa sombaa hangamtu akka bayyanachuu danda'u garuu hin barre. Qorannichi ujummoo qilleensaa irratti xiyyeefateetu hojjetame. Caasaa alevoolii karaa oksijiniin gara somba keenyaatti qaxxaamuru hin qoranne. UKtti waggaatti namoonni 47,000 kaansariidhaan qabamu. Harki walakkaa ol immoo tamboo xuuxuudhaan kan qabamani dha. Akka qorannoon agarsiisutti yoo taheef namoonni guyyaa tamboo xuuxuu dhaaban irraa kaasee carraa kaansariidhaan qabamuu isaanii ni hir'isu.	https://www.bbc.com/afaanoromoo/oduu-51306287
politics	Lola Tigraay: Lolli erga eegalee torbee guute jiraattota Maqalee akkamiin miidhe?	"Lolli humnooti mootummaa federaalaa kan naannoo Amaaraa waliin ta'uun humnoota Tigraay waliin taasisan erga eegalee torban guuteera. Lixa Tigraay iddoo lolli jabaan adeemsifamaa turetti loltoonni hedduun ajjeefamuu akka hin oolle gabaasaaleen jiru. Gama daangaa naannoo Afaar, Raayyaa akkasumas gama Eertiraan sochiin waraanaa akka jirullee aanga'oonni naannoo Tigraay himaa turan. Kanatti dabalataan haleellaa qilleensaan kuusaawwan meeshaa waraanaa fi boba'aa adda addaa barbadeessuu isaa mootummaan federaalaa himeera. Amma dura sochii waraanaa homaa arguudhaa baattus magaalaan guddoo naannichaa Maqaleen labooba abidda lola adeemaa jiruun gubachuu hin baraaramne. Maqaleen magaalaa guddoo naannoo Tigraay yoo taatu Finfinnee irraa km780 fagaattee argamti. Mootii Yohaannis 4ffaatu jaarraa 19ffaa keessa hundeesse jedhama. Sadaasa 03 bara 2020 MM Abiy raayyaan ittisaa Tigraay irratti tarkaanfii akka fudhatu ajajan. Kana kan jedhaniif humni addaa naannoo Tigraay kaampii raayyaa ittisaa achi jiru haleelee miidhaas waan qaqqabsiiseefi jedhan. Guyyaa itti aanutti magaalaa Maqalee keessaa tajaajilli ibsaa addaan cite. Tajaajilli intarneetii fi bilbilaas walumatti aansee dhaabbate. Bariitu baankonni mootummaa fi dhuunfaa cufaman. Sababii baankoti kun cufamaniif qabatamaan waanti beekamu hin turre. Mootummaan naannichaa tajaajila geejjibaa magaalota naannichaa wal qunnamsiisu uggure. Guyyaa sadaffaa, gaafa Sadaasa 5 guutummaan guutuutti tahuu baatus tajaajilli ibsaa deebi’e. Tajaajilli geejjibaas Jimaata gaafa Sadaasa 6, deebi’e eegale. Namoonni lolli kun otoo hin jalqabiin manaa bahan eeyyama poolisii Tigraayiin gara naannoo isaaniitti deebi’uu jalqaban. Akka rippoortarri BBC Maqalee jiru hubatetti yeroo ammaatti rakkoo guddaa kan tahe tajaajilli geejjiba qilleensaas tahe lafoo naannichaa fi kutaalee biyyattii kaan wal qunnamsiisu ugguramuu isaati. Daangaa fi daandiin waraanaan waan eegamaa jiruuf gara Finfinnee deemuu fi achiis deebi’uun dhorkamee jira. Kanaaf namoonni maatii isaaniirraa adda bahanii Tigraayiin ala jiran deebi’uuf rakkachaa jiru. Warreen Tigraay keessatti danqamanii jiranis intarneetiinis tahe bilbilaan maatii isaanii bakka biraa jiran argachuu akka hin dandeenye BBCtti himaniru. Gaafa Kamisaa Sadaasa 05 xiyyaarri waraanaa qilleensa Maqaleerra hurrisaa turte jiraattota magaalattii naasisteetti. Xiyyaarri kun naannawaa Maqaleetti haleellaa raawwattus miidhaan namaa fi qabeenyarra gahe hin jiru jedhe mootummaan naannichaa. Guyyuma sana MM Abiy meeshaalee waraanaa gurguddaa humni mootummaa naannoo Tigraay hidhatee jiru haleellaa qilleensaan barbadeessuu TV'tti bahanii dubbatan. Haleellaan dabalataa raawwatamuu waan maluuf uummatni Tigraay gareedhaan akka hin sochoone, iddoowwan namni walitti qabamurraa akka of qusatan gorsan. Kun jiraattota magaalattiitti yaaddoo guddaa uumee ture. Dilbataa Sadaasa 08 galgala Maqaleerraa fageenya km28 irratti haleellaa misaa’eliin xiyyaara waraanaa rukutee kuffisuu mootummaan naannichaa hime. Mootummaan federaalaa garuu kuni soba jechuun haaleera. Rakkoo baankiin cufamuu waliin dhufe keessaa tokko hojjettoonni mootummaa mindaa fudhachuu dadhabuu isaaniiti. Aadde Nigistii Mallas mindaashee fudhachuu waan hin dandeenyeef rakkoo keessa jiraachuu himti. Otoo baankiin hin cufamiin durayyuu gabaa Maqalee keessa hanqinni maallaqaa akka jiru himu jiraattonni. Rakkoon kun gaafa dhalatummoo qarshii dhabuun namoonni cirumasaa waa bitachuuf akka rakkatan isaan gochaa jira. Qullubbii fi timaatimii gurguruun kan jiraattu Aadde Alemmaash Gabirasillaasee, ""namoonni waa bitachuu ijaa hin dhufneef, galii jireenya koof tahu argachaa hin jiru,’’ jetti. Hanqinni birrii gabaa keessa jiraatus gatiin meeshaalee garuu amma dura akka hin daballe himu jiraattonni. Rakkoon bishaan dhugaatii durumaa magaalaattii keessa jira. Bishaan botteewwan ykn dhaabbilee daldalaa mana manatti bishaan dhiyeessaniin ture jiraattonni magaalattii hedduun kan fayyadaman. Namoonni bishaan dhugaatii bitanii fayyadaman amma bilbilli waan hin jirreef warra bishaan raabsu qunnamuu hin dandeenye. Bishaan bombaa duraan torbeetti al tokko raabsamu amma waan dhaabbateef rakkoo jiru hammeesseera. Kanaaf ammoo sababni elektirikiin baduu ta'uu himu. Kuufamni bishaanii gahaan jiraatullee paampiin bishaan karaa ujummoo raabsu humna ibsaa malee waan hin hojjenneef rakkachuu hojjettoonni bishaanii ni himu. Mootumman federaalaa TPLFn akka lolaa jiru himus jiraattonni magaalattii baay'een uummata Tigraay irratti lolatu baname jedhanii amanu. Haa ta'u malee hammeenya waraana waan beekaniif nagaan akka bu'u fedhii qabu jedha rippoortarri BBC magaalattii keessa socho'ee namoota dubbise. Dilbata darbe namooti baayy'een bataskaanatti argamanii turan, haa ta'u malee akkuma sagaleen xiyyaara waraanaa dhagahameen namuu gara mana isaatti baqatee bittinnaa’e. Haati ijoollee afurii Tigist Abarraa ijoolleenshee Finfinnee jiraatu, isheen Maqalee jirra. ‘’Ijoollee koof baay'ee yaadda’era, nyaachuu fi rafuullee hin dandeenye. Ergan itti haasa’ee guyyaa sadii taheera,’’ jetti. Walitti bu'iinsawwan gara garaa waggootan lamaan darban keessatti uumameen, dhalattoonni naannoo Tigraay naannoo isaaniin ala jiraatan mijuun itti hin dhagahmu. Baayyeen isaanii gara naannoo isaaniitti deebi’aanii jiraachuu eegalanii turan. Sababa kanaanis sochii geejjibaa fi daldalaa magaalaa Maqalee kan duraanii caalaa dabalee ture, konkolaattonni heddummatanii turan. Erga lolli kun dhalatee garuu magaala keessa sochiin geejjibaa hir’ataa dhufeera. Kanaaf sababni tokko hanqina boba'aati. Haalfoom Taklaay hanqinni boba’aa waan jiruuf konkolaataa fayyadamuu guutummaatti dhaabeera jechuun BBC'tti hime. Lolli naannichatti dhalate gama diinagdee fi hawaasummaan uummata hiraarsaa jiraatus mootummaan federaalaas tahe kan naannoo dhimma kanarratti homaa hin jenne. Yaaddoo uummataaf mootummoonni lameenuu deebii gahaa fi kana booda maaltu akka tahu waan dubbatan hin qaban. Mootummaan federaalaa tarkaanfii waraanaa fudhachaa jiru yeroo gabaabaa keessatti xumuree naannicha keessatti nagaa buusuuf hojjetaan jira jedha. UN dabalatee dhaabbileen deeggarsa namoomaa fi xiinxaltoonni garuu rakkinichi kan yeroo gabaabaa keessatti xumura godhatu miti jechuun gaaga'amni lammilee nagaarra gahuu hammaachuu akka danda'u akeeku. Lolli kun ammallee itti fufee jira, garam deemaa akka jiruu fi yoom dhaabbata kan jedhu namni beeku hin jiru. Qaamoti lamaan mootummaan naannoo Tigraay fi federaalaa sababii garaagarummaa ilaalcha siyaasaan walitti bu’uun duruma jira ture. Wayita Paartiin Badhaadhinaa uumamu TPLF itti makamuu diduun hariiroo qaamota lamaanii hammeessuu eegale. Kana booda weerarri Covid19 dhalate. Mootummaan federaalaa filannoon akka dheeratu murteesse. TPLF immoo naannoo Tigraayitti filannoo nan adeemsisa jechuun ciche. Motummaan federaalaa filannoo akka hin gaggeessineef akeekkachiisullee TPLF filannicha akkuma karoorseen raawwate. Kana booda mootummoonni naannoo fi federaalaa kunneen beekamtii walii kennuu dhaaban. Agarsiisawwan waraanaa gama lamaaniin mul'ataa turanirraa ka'uun gara lolaatti akka hin sodaa namoota hedduu ture. Sadaasa 03 haleellaa mootummaan raayyaa ittisa biyyaa izii Kaabaa irratti raawwatame jedheen duuba lolli kallattii qaamolee lamaan jidduutti dhalate. Mootummaa federaalaa labsii yeroo muddamaa ji’a jahaaf turu naannicharratti labseera. TPLF hanga seeratti dhiyeessutti of duuba hin deebi'u jechas jira. Mootummaan naannoo Tigraay TPLFn durfamu gama isaan Gamtaan Afrikaa jidduu seenee rakkoon mariin akka furamu gaafateera. Hawaasni idil-addunyaa namoota nagaaf jecha lolli dhaabbatee wal dhabdeen mariin akka furamu dhiibbaa gochaa jiru."	https://www.bbc.com/afaanoromoo/oduu-54884926
sports	Diyaagoo Maaraadoonaa: Poolisiin manaa fi kilinika doktara Maaraadoonaa marse	Guyyaa afur dura addunyaa kanarraa du'aan kan boqote taphataan gameessi kubbaa miilaa Arjantiinaa, du'asaatiin walqabatee qondaaltonni shakkii qaban haala inni itti wal'aanamaa ture qorachuu eegalaniiru. Abbootiin seeraa, tarii yoo wayita yaalii wal'aansaa taasifamaafii ture, doktarri xiyyeeffannaa kennuu dhabuun lubbuusaa galaafateera ta'e shakkii jedhuun doktara Maaraadoonaa irratti qorannoo eegalan. Manni jireenyaa fi kiliniki Dr Leopoldo Luque poolisootaan marfamee sakatta'ameera. Taphataan addunyaarratti tapha kubbaa miilaan jaala guddaa horate Maaraadoonaan, umriisaa waggaa 60tti dhibee onneetiin manasaa keessatti du'e. Dr Luque irratti hanga yoonaa himati hin banamne, isaanis waan ittiin shakkaman kana hundumaa haalaniiru. Sadaasa gara jalqabaa dhibee kantaruu dhiigaa sammuu isaa keessatti mudateef yaalii baqaqsanii yaaluun kan milkaa'e Maaraadoonaan, itti aansee ammoo qaamni isaa qoricha sammuu hadoochan irratti hundaa'uun walqabatee yaalamuuf ture. Du'uusaa booda ijoolleen Maaraadoonaa, haala itti yaalamaa ture irratti ibsa bal'aa barbaanna jechuun itti cichanii gaafataa jiru. Doktara dhuunfaa taphataa kubbaa miilaa beekamaa kanaa kan ta'e Dr Luque, oduu kana wayita dhagahe imimmaan buusee boo'e. Hiriyaa kiyya kana lubbuusaa baraaruuf waan narraa eegamuu fi hangan danda'e yaaleera jechuun boo'aa ibsa kenne. Shakkii aanga'oonni irraa qaban ilaalchisuun yaada kenneen ammoo, ''An itti gaafatamummaan kee maali jettanii yoo na gaafattan. Ani ogeessa baqaqsanii yaaluu dhibee sammuuti, sanammoo xumureera. Hojiin kiyya xumuramee ture. Yaaliin baqaqsanii yaaluu dhibee Sadaasa jalqabaa xumuramuu ibsuun, isa booda hanga du'a Maaraadoonaatti waan jiruuf itti gaafatamaa akka hin turre ibseera doktarri kun. ''Maaraadoonaan giddugala dandamannaa seenuu qaba ture. Inni garuu hin feene ture. Amala taphataa kanaa hoogganuun akkaan rakkisaa ture,'' jedhe. Inumaa xiyyeeffannaa kan hin kennineef aanga'oota kan jedhu doktarri kun, Maaraadoonaan tajaajila ambuulaansii illee argachuu hin dandeenye ture jedhe. ''Maaraadoonaan dhumarratti haala kanatti baay'ee ture. Sababa kanaaf kophaa ta'uu fedhee ture. Ijoolleesaa, firootaa fi hiriyoota isa marsanii jiran irraa kan qoollifateef jaallatee miti,'' jechuun waan jireenyi Maaraadoonaa isheen dhumaa keessa turte ibsa doktarri kun.	https://www.bbc.com/afaanoromoo/oduu-55126932
politics	Miseensi Kongiresii US ergaa barreessiteen Tiwiitararraa dhorkamte	Dhaabbanni Tiwitarii Miseensi Kongrasii Ameerikaa kan taate Marjarii Taaylar Giriinii dhimma talaallii koronaavaayiraii irratti odeeffannoo ‘dogoggorsaa’ barreessiteetti jechuun miidiyaa hawaasummaa isaa irraa dhorke. Miidiyaan hawaasummaa guddichi kun fuulli tiwiitaraa ishee sa’aatii 12'f  ''dubbisuu qofaan” akka turu taasifamu ibseera. Miseensa Kongiresii Rippaalikaa kan taate Gireen, wa’ee talaallii fi maaskii fayyadamuu ifatti mormiti turte. Ji’a darbe qajeelfama maaskii koronaavayirasii akkataa Naazii Jarmaniin saba Jiwii itti darare waliin wal madaalchisuuu isheef dhiifama gaaffattee turte. Wiixata barreeffama lama maxxansiteen, talaalliin barbaachisaa ta’uu hin qabu akkasumas Covid-19 namoota umurii isaanii waggaa 65 gadii fi furdina akka malee hin qabneef sodaachisaa miti jette. Barreefni ishee kun lamaan, tiwitarii irratti “odeeffannoo dogoggoraa” kan kennudha jedhamee akeekkachiifameera. Ebla keessas Aadde Giriin Tiwiitara irraa dhorkamtee kan ture yoo ta'u, boodarra dhaabbatichi dogoggora sababiiteeknolojii isaantiin kan umameedha jechuun dhorkii isaa kaaeera. Dhorkaan amma irra ka’ameen, dhabbileen miidiyaa hawaasumma kunneen deeggarsa Waayit Haawusiitiin walabummaa haasaa irratti haleellaa gaggeessaa jiru jechuun deebii kenniteetti. “Dhibbileen teeknoolojii gurguddoon kunneen hojii bulchiinsa Baayiidaniif hojjachuun sagalee keenya dhorkaa fi ergaan mootummaan hin raggaasifamne akka hin tatamsaane dhorkaa jiru,” jechuun ibsa New York Times’f kenniteen ibsiteetti. Torban darbe, Pireezdaant Joo Baayiden dhabbileen miidiyaa hawaassummaa, tatamsa’ina odeeffannoo sobaa wa’ee koronaavaayirasii fi talaalli irratti to’annoo cimaa akka taasianiif waamicha dhiyeessee ture. “Nama ajjeesaa jiru. Weerarri amma nuti qabnu kanneen talaallii hin argatiin biratti,” jechuun gaazexeessitootatti himee ture. Ogeessonni fayyaa US lakkoofsi namoota koronaavayirasiin biyyatti keesatti qabamaa fi du’aa jiranii dabalaa jirachuu, keessumaa hawaasa talaalli hin fudhanne biratti akka ta’e akeekkachiisaniiru. Tiwiitarri irra daddeebiin odeeffannoo sobaa qoodamu irratti dhorkii ka’aa ture, Bitootessa keessa ammo qajeelfama haaraa fayyadamtoota irra addabbii ka’uu baaseera. Seeraa haaraa kanaan, kanneen qajeelfama kana si’a lama fi sadii cabsaniif dhorkiin saatii 12 irra ni kaa’ama. Yeroo afuraffaaf yoo seericha cabsan dhorkii torban tokkootu irraa ka’ama. Yeroo shannaffaaf yoo ta’e guutummaa gutuutti dhorkamu. Amajjii keessa, Tiwiitarri Pireezdaant Doonaldi Tiraampiin sababa barreeffamoota hokkora leellisuu maxxansira jechuun guutummaa guutuutti dhorkee ture.	https://www.bbc.com/afaanoromoo/oduu-57904912
health	Koronaavaayirasii: Qorannoon Covid-19 'vaayirasii du'e akka jiruutti agarsiisuu mala'	Qorannoon Covid-19 namaaf taasifamu hambaa vaayirasii koronaa qaama namaa keessatti du'ee fudhachuun akka waan namni sun vaayirasii qabuutti agarsiisu mala jedhan ogeeyyiin. Namoonni hedduun vaayirasichaan qabamanii kan nama kaanitti dabarsuu danda'an torbee tokkoof hin caalu, haa ta'u malee sana boodallee poozatiivii ta'uu malu. Sababni gabaasni weerarri vaayirasichaa akka malee ol ka'eef kana ta'uu malas jedhu. Kanneen waan kana qoratan keessaa tokko kan ta'an pirofeesar Kaarl Henengihan, qorannoon Covid-19 namni tokko qabameera ykn hin qabamne jechuu qofa osoo hin taane, qabameera jechuuf hammi vaayirasii qaama keessatti argamuu murtaa'uu qaba jedhu. Qorannichi vaayirasii lubbuun jiranii fi dammaqoo ta'an namarraa namatti darbuu danda'an qofa osoo hin taane, haftee vaayirasoota du'aniillee fuudhee akka namni sun vaayirasii qabuutti mul'isuu mala jedhu. Yeroo Covid-19 qoratamtu bu'aan qorannoo qabamte/hin qabamne malee, vaayirasiin hagam qaama keessa akka jiru ammoo vaayirasoonni kunneen hagam dammaqoo akka ta'an hin mul'isu. Namni vaayirasii dammaqoo hedduu qaama isaa keessaa qabuu fi namni vaayirasicha irraa dandamatee hafteen vaayirasii du'ee xixiqqoon qaama keessa jiru qixxee poozatiivii jedhamuu danda'u. Vaayirasiin qaama namaa keessa jiru hagam dammaqaadha kan jedhu baruun ulfaataa ta'us poozatiivii jechuuf poozatiivii kan jedhamu hagamii ol kan jedhuun qabxii kaa'uu irratti saayintiistonni hojjechuu qabu jedhu pirofeesar Kaarl. Kuni carraa namni bu'aa qorannoo poozatiivii sobaa argachuu xiqqeessa jedhu. Dabalataan nama adda of baasuu hin barbaachifnerraa oolcha, hammi weerarichaa sirriin hagam akka ta'e baruufis gargaara jedhu.	https://www.bbc.com/afaanoromoo/oduu-54041252
politics	Aanaa Firaank kan addunyaarratti ammallee yaadatamtu erga Naaziitiin to'atamtee maaltu mudate?	Daa'imummaa isheetti seenaa kan hojjatteefi addunyaarratti beekkamtii kan argattee Anaa Firaank, Waxabajjii 12, 1929 dhalatte. Yeroo ajjeechaa Hoolookoositi sana Neezarlaandis turte. Yaadannoon guyyaa  loltoota naazii jalaa dhokataa barreessaa turtes erga kaampii naazii keessatti duteen waggaa torbaan booda Caamsaa 30, 1952 maxxanfame. Manni yeroo sana Aanaan keessa jiraataa turte amma bakka daawwannaa turisitii ta'eera. Erga daawwannnaaf ummataaf saaqamees barana waggaa 62ffaa qabateera. Aanaan maatii ishee waliin Amastardam keessa jiraataa turte. Bara 1960moota keessa garuu loltoota naazii jalaa baqachuun dirqama itti ta'e. Naaziiwwanis warra Yihuudota Awurooppaa keessa jiran balleessuuf kaayeeffatanii ture. Aanaan loltoota kanneen jalaa dhokataa olmaa guyyaa ishee barreessaa turte. Bareeeffamni ishee kunis kitaaboota addunyaarratti beekamtii argatan keessaa tokko ta'e. Aanaan osoo daa'ima jirtuu Aanaa ykn maqaashee guutuudhan Anaaliis Maarii Firaank Jarman Firaankifartiitti maatii Yihuudotaa Ediitiifi Otoo jedhman irraa dhalatte. Obbooleetiin ishee angafaa Maargooti waggaa sadiin ishee caalti. Abijuun ishee barreessituu ta'uuf qabduuf erga duuteen booda dhugoome. Isheen namoota Hoolookoostin ajjeefaman keessaa tokko turte. Abbaan ishee erga waraana Addunyaa lammaaffa darbaaniin booda ture yaaddanoo olamaa mucaasaan kan maxxansiisan  . Wayita waraanni addunyaa jalqabaa xumuramuutti Jarmaniin hiyyuummaan rakkataa turte. Hogganaan Paartii Naazii Adoolf Hiitilar rakkoo Jarmanootaa hundaaf Yihudoota itti gaafatamoo taasisa ture. Paartichi bara 1933tti aangoo yoo qabatu Yihudoota dararuu eegale. Maatiin Aanaas nageenya arganna jechuun gara Neezarlaandi Amastardaamiitti baqatan. Aanaas mana barnootaa galte. Hiriyyoota haaraas horatte. Haata'u malee osoo mucaaa waggaa 10 taatuutti Jarman Dachiin weerarte. Achinis waraannii Addunyaa lammaaffaan eegale. Waggaan booda Jarman Neezarlaandi weerarte. Naaziiwwanis warra Yihudootaa adamsuu eegalan. Aanaa Hoolookaasti jidduutti Aanaan waggaa 13 yoo taatuu galmeen olmaa guyyaa kennameef. Galmichas Kiitii jechuun moggaafte. Yeroo jalqabaatiif kan barreessitee Waxabajjii 12, 1924 ture. Yeroon sunis yeroo Jarmanoonni Yihuudotaa Neezarlaandi jiraatan adamsaa turteedha. Obbooleetiin Aan Maargoon Kaampii keessa akka hojjattuuf Naaziiwwaniin ajajamte. Maargoonis waan kaampii keessatti irra gahu soodaachuun garduubee mana daldala abbaashee dhokachuuf murteessite. Abbaan Aanaa Ootoon bakka itti dhokkattuus torbanooaaf qopheessaa turan. Miseensoonni maatii afuris waliin dhokatan. Maatiin Aanaa nyaataa dhiyeessuuf turan. Aanaan garuu kana hundaaa galmee olmaa guyyaaa ishee irratti barreessaa turte. Waan sukkanneessaa naannawa ishee jiruu irraa boqonnaa kan argattuu barreessuun ture. Guyyaa tokkoos Ministeeerri Barnootaa Ingliaand kan Neezarlaandiitti argamu karaa raadiyootiin beeksiisa hime. Lammiilee yaaddannoo olmaa bara naazii akka eeganii ol akaa'an kan jedhu ture. Aanaanis erga kana dhageesseen booda yaadannoo olmaashee gara kitaabaatti geddaru egalte. kitaaboota Het Achterhuis ykn The Secret Annex jedhaman osoo geedaraa jirtuu ture warri Naazii bakka maatiinshee itti dhokatan kan argan. Maatiinshees erga waggoota lamaaf dhokataniin booda turte kan qabaman. Naaziiwwanis attamiin bakka isaan keessa turan akka baran hanga ammaatti hin baramne. Hagayya 4, 1944 namoonni dhokatanii turan hundi gara Awushintiiz-Biirkaaniitti dirqiin geeffaman. Aanaanis yeroo dhumaatiif yaadannoo olmaashe kan barreessite erga bakka turtii geeffamanii guyyoota sadiin booda ture. Aanaan erga to'atamteen booda maaltu mudate? Aanaafi maatiinishee waan sadarkaa fayyaa gaarii irra turaniif akka bakka dirqiin keessa turamu keessa akka hojjatan taasifaman. Abbaan Aanaa maatiin adda baafaman. Achiin ammoo Aanaafi Maargoon haadhasaaniin adda baafaman. Hiriyyoonni abbaa Aanaa Amastardam keessati dhoksaan nyaataa kennaafii turanis yaadannoo Aanaa arguun dhoksanii kaa'aniif. Aanaan guyyyaa tokko deebiitee ni dhufti jedhanii eeggaa turan. Garuu hin deebiine. Onkolooleessa 1944 Aanaafi obbooleettiin ishee Maargoon gara buufata dirqii Beergan-Beelsan jedhamuutti geeffaman. Dhukkuubii qabaachaa turan. Bara 1945 keeessaa lamaanuu dhiibee tasibootiin du'an. Haatiisaaniis ni ajjeefamte. Maatii isaanii keessaa kan lubbuun hafe abbaasaanii qofa turan. Firoonni isaanii Amastardam jiranis yaadannoo guyyaa Aaanaa abbaatti kennan. Abbaan isheetiis kitaaba ishee Waxabajjii 25, 1947tti garagalcha kuma sadii ol maxxansiisaniif. Osoo baayyee hinturiin kitaabichis afaanoota baayyeetti hiikame. Fiilmiifi diraamaas ta'e. Seenaa Aanaas addunyaatti namoonni miiliyoonotaan lakkaa'aman dubbisan. Manni maatii ishee waliin keessa dhokatanii turanis ifatti dowwattootaaf banaa taasifame. Kitaaabni ishee jalqabaas kan argamu mana sana keessatti.	https://www.bbc.com/afaanoromoo/oduu-61305961
sports	Xumura Kooppaa Ameerikaa 2021: Arjantiinaa fi Biraaziil	Liyooneel Meesiin biyya isaa Arjantiinaa waliin yeroo duraaf waancaa Copa America injifachuuf Dilbata kana Biraaziil waliin ni morkata. Tapha Riyootti gaggeefamu kanarratti Meesiin michuu kiliba isaa kan ture taphataa Biraaziil Neemaar waliin morkata. Gaheessi ganna 34 Meesiin waancaa Laaliigaa 10 fi Chaampiyoonsiliigii Afur Baarseloonaa waliin injifatus, biyya isaa waliin injifannoon argate tapha Olompiikii Chaayinaa bara 2008 qofadha. Gahumsa kilaba isaa Baarseloonaa keessatti dorgommiiwwan adda adaarratti agarsiisuun garuu badhaasa Ballon d'Or jaha injifateera. Taphataan sarara Ittisaa Biraaziil Markiini'oos Meesiin kaayyoo isaa akka hin dhugoomsine isa dhaabuuf ni yaalla jedhe. Dorgommiin Koopa America kun Meesiif tapha biyya isaa itti bakka bu'e isa kurnaffaadha. Waancaa addunyaa marsaa afuriifi kan Ameerikaa Kibbaa jaha irratti biyya isaaf taphateera. Yeroo xumuraaf Arjentiinaan shaampiyoonaa Ameerikaa Kibbaa kan taate bara 1993, waggaa 28 dura yeroo ta'u ammas shaampiyoonaan yeroo hedduu Biraazil morkattuu jabaa taatee dhiyaatteetti. Meesiin dorgommii kan keessatti si'a afur golii galchuu danda'eera. Neeymaariis tapha xumuraa erga bara 2007 gareen laman yeroo jalqabaaf itti wal argan kanarratti injifachuuf hawii qaba. ''Tapha xumuraa morkattoota keenya bara baraa, kan jireenya keenya guutuu waliin tapachuuf jenna, gareewwan biyyaalessaa ciccimoo Ameerikaa Kibbaa kana gidduutti taphni gaarii akka mula'tun abdadha'' jedhan Leenjisaan Arjantiinaa Li'ooneel Iskaloonii. Kooppa Ameerikaan akkuma dorgommiiwwan idila addunyaa kaanii sababa weerara Koronaatiin waggaa tokkoon barfateetu gaggeefame. Waggoota 105  keessattis yeroo jalqabaa biyyoota lamaan akka qophaa'u murtaahee Kolombiyaafi Arjantiinaatuu qopheessuuf ture. Federeshiniin Kubbaa miilaa Ameerikaa Kibbaa garuu Kolombiyaa keessa rakkoo nageenyaa jirurraa kan ka'e achitti akka hin deemsifamne murteesse. Booda Arjantiinaa keessattis weerari koronaa waan hammaateef tapha hunda hin keessumeessitu jedhamee, carraan Biraaziiliif kenname. Taphootni hunduu bakka deeggartootni hin jirretti istaadiyoomii duwwaa keessatti gaggeefame. Taphni xumuraa kun Riyoo istaadiyoomii guddicha Maaraakaanaatti taphatama. Taphni Biraaziiliifi Arjantiinaa tapha kubbaa miilaa akkasumaanii miti jedha taphataan ittisaa Biraazil Markiini'oos. Huccuuwwan biyyoota lamaanii addunyaan callisee isa daawwatudhas jedhe.	https://www.bbc.com/afaanoromoo/oduu-57788938
technology	Hogganaa Tiwiitaraa: Tiraamp midiyaa hawaasaarraa dhorkuun 'sirriidha' garuu balaa qaba'	Hogganaan Twitaraa Jaak Dorseey Pirezidaant Doonaald Tiraamp ugguruun tarkaanfii siirriidha jedhan. Haata'u malee, haala dhaabbataan Tiraamp dhorkuun waan ''baayyee hin eegamneefi to'atamuu hin dandeenyeen ala'' waan ta'eef jechuun gadda isaanii ibsan. Akkasumas, dhorkaan kunis gariin dadhabbii Twiitariiti, sababii toorawwan hundarra ''mariiwwan ijaaroon'' akka deemaniif sirriin hin hojjatiiniif jedhaniiru. Tiwitarri akkaawuntii Tiraamp ugguruutti yoo leellifamu, akkasumas qeeqamaa jira. Dureen Jarman Angeelaa Maarkeel fi Pirezidaantiin Meeksikoo Andrees Maanu'el Lopeez Obraadoor, kanneen michuu Tiraamp hin taane, tarkaanfii dhaabbanni teknolijichaa fudhatee mormanii ture. Hogganaan Tiwitar mataansaa, tarkaanfii hokkora Kaapitol Hiil hordofuun akkaawuntii Tiraamp ugguruuf fudhatanitti kan hin gammadne ykn hin boonnee ta'uu himan. Itti dabaluunis, tarkaanfiin uggurrii akkaawuntii Pirezidaanti Tiraamp kunis erga ''ifatti akeekkachiisn'' kennameen booda kan raawwatamedha jedhan. Haata'u malee, tarkaanfiin fudhatame kun kan balaa bilisummaa intarneetiitti fayyadamuu qabu ta'usaas amananiiru. ''Tarkaanfii kana fudhachuun marii hawaasaa adda qooda. Adda nu qoodu.....akkasumas akka balaa qabuun yaada.'' Qeequmsa aanga'oota teknolojiituu eenyu intarneetiirratti sagalee akka qabaatuufi dhabu murtee taasisaa jedhuufi himannaa bilisummaa of ibsuurratti yaada kennani. ''Kubaaniyaan daldalaa of to'achuuf jecha murteen taasisuu kan uggura motummaan taasisuutiin adda. Garuu ammoo wal fakkaatu danda'a,'' jedhan Mr Doorseey. Murteen fayyadamtoota, maxxansaaleefi twitiiwwan haquu seera mirgoota yaada bilisaan ibsachuu cabsa jechuun qaamoonlee qeeqan jiru. Haata'u malee, dhaabbileen teknolojii gurguddoon ammoo dhaabbilee dhunfaa waan ta'aniifi ergamtoota motummaa waan hin taaneefu, wayita toorawwan isaanii to'ataniitti seerri kun isaan irratti hojjachu akka hinqabne mormu. Guyyaa Wiixataatti,  dubbi himtuun duree Jarman,  uggurri midiyaalee hawaasaa ''rakkoo qabaachuu'' akka malu dubbatte. Pirezidaantiin Meeksiikoos, ''Namni kamuu akka xinxalamu hin barbaadu,'' jedhan. Pirezidaantii haaraan Ameerikaa Joo Baayidan ammoo, kubaaniyoonni teknolojii kan akka Tiwitariifi Feesbuukii oduuwwan sobaafi haasaawwan jibbaallee haquu akka ciman akka barbaadan dubbatan. Kana duras seerri biyyaattii Kutaa 230 kan dhaabbiilee midiyaa hawaasaa waan namoonni maxxansaniin hin himatamne ittisuu akka haqamu akka barbaadan himanii turan. Mr Baayidan seera irratti haa xiyyeefatan malees attamiin dhaabbilee teknolojii gurguddoo to'achuuf akka barbaadan ifa miti.	https://www.bbc.com/afaanoromoo/oduu-55657802
sports	Liyooneel Meesiin goolii hedduu kilaba tokkoof galchuun riikoordii Peelee qooddate	Liyooneel Meesiin galchii 643ffaa Vaalenshiyaa irratti galcheen goolii hedduu kilaba tokkoof lakkoofsisuun rikoordii Peeleen qabamee tureen qixxaate. Lammiin Arjentiinaa ganna 33 kun boqonnaaf osoo hin ba’in dura kubbaa mataadhaan rukutee galcheen carraa kanaaf ga’uu danda’e. Galchiin kunis erga rukuttaan peenaalitii Jaawuumee Doominikiin duraa deebifamee boodadha. Meesiin Baarseeloonaaf galchii jalqabaa kan lakkoofsise 2005’tti tapha Albaaseetee waliin taasisan irratti ture. Mesiin Baarseloonaa gadi dhiisuuf gaaffii dhiyeesse Barseloonaan miidiyaa hawaasummaatiin Mesii miidhuusaa haale Peeleen kilaba Biraaziil kan ta’e Saantoosiif galchii 643 lakkoofsisuuf kan itti fudhate 1956-1974’tti waggoota 19 ture. Wanti nama gaddisiisu Baarseeloonaan morkataasaanii sadarkaa giddu-galaarra jiran waan hin injifanneef, Meesiin gammachuusaa ibsachuuf nirakkata. Qabxiin sunis kilaba yeroo 26 Laa Liigaa injifate Atileetiikoo Maadriid irraa qabxii saddeetiin fagaatee sadarkaa shanaffaarra kaa’eera. Morkataan isaanii yeroo hundaa Riyaal Maadriid taphni tokko guyyaa har’aa osoo Tapha galchii 2-1’n dursaa turan kana irratti sochii gaarii agarsiisaa turan irraa ka’uun silaa injifannoo sadaffaa kan bara kanaa isaaniif ta’uu qaba ture. Baarseeloonaan boqonnaan booda dhiibbaa uumuun kan taphatan yoo ta’u, taphattoota sarara ittisaa Vaalensiyaa haalaan ittisaa turan caccabsuun seenuun lammiin Uruguwaay, Roonaaldoo Araawuujoo galchii midhaagduu lakkoofsisuu danda’e. Taphattoonni Roonaaldi Kooman galchii biraa lakkoofsisuun taphicha mo’achuuf yaalii taasisanus, taphattoonni Vaaleenshiyaa taphicha osoo hin yaadamin jijjiiruun Maaksi Goomeez galchii wal-qixxeessituu lakkoofsise. Taphataan Liivarpuul duraanii Fiiliippee Kuutiinoo taphichi osoo hin xumuramin daqiiqaa 12 dura yaalii galchiif dhiyaate taasisus, Baarseeloonaan sana caalaa deemuu hin dandeenye.	https://www.bbc.com/afaanoromoo/oduu-55383605
politics	Waraana Kaaba Itoophiyaa: Fannoon Diimaa boojuu waraanaa TPLF gadhiisuuf jedhe keessaa qooda hin qabu jedhe	Waldaan Fannoo Diimaa Idil-addunyaa hoogganoonni TPLF booji'amtoota waraanaa gadhiisna isa jedhan irratti qooda homaatuu hin qabu jechuun BBC'tti hime. Humnoonni Tigraay guyyaa Kamisaa miseensota Raayyaa Ittisa Biyyaa waraana Kaaba Itoophiyaarratti kanneen booji'amanidha jedhan kuma afur ol ''dhiifamaan'' ni gadhiisan jedhaniiru. TPLF gama hariiroo alaa isaa ibsa gaafa Jimaataa baasen ''waadaa Oliseegun Obasaanjoof seenneen hidhamtoota waraanaa 4,208 hiikuuf murteessuu,'' himan. Taatullee ibsichi yoom akka gadhiisuuf jedhaniis ta'e karaa kamiin gadhiisuuf akka jedhan waan jedhe hin qabu. Mootummaan Federaalaas dhimmicharratti waan dubbate hin qabu. Guyyaa Kamisaa, Televijiin naannichaa TPLF jalatti bulu akka gabaasetti miseensonni waraanaa gadhiifamu jedhan Fannoo Diimaaf ni kennamu jedhee ture. Gabaasichis ta'e ibsi TPLF booji'amtoonni gadhiifama jedhan mootummaa federaalaa waliin waliigalamee ta'uu waan jedhe hin qabu. Raadiyoon VoA nama qindeessaa booji'amtoota Maqalee Obbo Birhaana Baqqalaa jedhaman waabeffachuun akka gabaasettis booji'amtoonni waraanaa 4,208 guyyaa har'aa konkolaataan geeffamanii Fannoo Diimaaf ni kennamu jedhee ture. Haa ta'u malee, Dubbii Himaan Fannoo Diimaa Idil-Addunyaa ''Waldaan Fannoo Diimaa Idil-Addunyaa oppireeshinii akkanaa keessa qooda hin qabu,'' jechuun BBC'f deebisan. Ibsi TPLF boojuu raayyaa ittisaa dhiifamaan nan gadhiisa jedhu kan dhagahame lolli Kaaba Itoophiyaatti tasgabbaa'e ture hammaatuu mala yaaddoon jedhu yeroo dhagahamaa jiruttidha. Waraana Kaaba Itophiyaa baatii 18 dura Naannoo Tigraayitti eegalee naannolee Amaaraafi Affaaritti ce'een badiin namoomaa guddaatu gahe. Gama lamaaniinuu humnoonni waraanaa kumaan lakkaa'aman boojuu akka ta'an amanama. Fannoon Diimaa yeroo waraanaa lammiilee nagaaf yaala fayyaa gessuun alatti qaamolee waraana keessa jiran walaba ta'un boojuu gama isaatiin waljijjiiruu danda'u. Konveenshiniin Jenevaa sadaffaa boojuu waraanaaf eegumsi akka taasifamu dirqa. Mirga isaaniifi akkaataa kunuunsi taasifamuufi qabu bal'inaan ibsa. Konvenshinii Jenevaa kanaan Waldaan Fannoo Diimaa Idil-addunyaa akka hidhamtoota kana daawwatu mirga kennaaf. Akka ibsa kanaatti, kanneen keessaa 401 dubartootadha. Kana dura qondaalonni TPLF humna waraanaa badiin shakkan seera dura akka gaafatan himanii turan. Ibsa kanaan, kanneen gadhiifaman kanaan akka hin shakkamne eeran. Kanneen gadhiifamuuf jedhaman kunneen gara caalu Tigraayii ala qabamuufi kanneen uumamaaniis ta'e lolarratti miidhama qaamaa qaban ta'uu hime. Akkasumas kanneen gaadhiisuuf jedhan keessa dubartoonni dahan akka jiran eera. Ibsa kana keessatti ''booji'amtoota waraanaa hiikuu murtaa'e'' akka hojiirra oolu hawaasi idil-addunyaa sochii akka taasisu eere. Arma dura dhimma kana irratti qaamota waraana keessa jiran waliin waliigalteen yoo jiraate wanti ibsame hin jiru. Humnoonni TPLF, ammallee dhalattoonni Tigraay ''sababa sabummaa isaaniin'' hidhaa jiran jedhaniifi miseensa waraanaa ta'an akka gadhiifaman hawaasi idil-addunyaa dhiibbaa akka godhu gaafataniiru. Dhalattooti Tigraay jalqaba waggaa kanaa labsiin yeroo muddamaa labsamuu hordofee baay'inaan hidhaa seenan labsiin kuni ka'u hordofee hiikamaa turan. Ibsi TPLF boojuu raayyaa ittisaa dhiifamaan nan gadhiisa jedhu kan dhagahame lolli Kaaba Itoophiyaatti tasgabbaa'e ture hammaatuu mala yaaddoon jedhu yeroo dhagahamaa jiruttidha. Mootummaan Ertiraa gama Ministeera Beeksisaa A.L.I har'a Caamsaa 09/2014 ergaa dabarseen TPLF gama daangaa Ertiraafi gama Lixa Tigraayiin lola banuuf jiru jechuun ibse. Guyyoota muraasa duras Mootummaan Naannoo Amaaraa 'weerara gama TPLF banamuu mala' jedheen caasaan nageenyaa naannichaa akka qophii godhu ajaja dabarseera. Xumura torban darbees Komishiniin Mirgoota Namoomaa Itoophiyaa (KMNI) mootummaa federaalaafi humnoota Tigraay gidduu muddamni dabalu eeruun yaaddoo ibseera. Akka komishinichaatti gabaasi walitti bu'iinsi mudatu akeekan dhagahamaniiru. Guyyoota muraasa dura humnoonni TPLF waraana Ertiraarratti haleellaa bananiiru gabaasni jedhu dhagahamee ture. TPLF kana gochuu waakkate. Humnoonni TPLF dargaggoota waraanaaf filataa jiraachuufi warra didan immoo maatii isaanii hidhaa akka jiran jiraattonni kana dura BBC'n dubbise himanii turan. Qondaaltonni dhaaba TPLF garuu kana ni waakkatu.	https://www.bbc.com/afaanoromoo/oduu-61524985
health	Jastiin Biiber fuulli isaa gariin socho'uu akka dide hime	Weellisaa beekamaan dhalootaan Kaanadaa Jastiin Biiber fuulli isaa walakkaan tokko paaralaayizdii ta'uu isaatiin konsartii isaa haquu ibse. Dargaggoon ganna 28 kun viidiyoo daqiiqaa sadii Inistaagiraam gubbaatti gadhiiseen, dhibee 'Ramsay Hunt syndrome' jedhamuuf waldhaansa fudhachaa akka ture hime. ''Akka argitan ijji inni kun hin libsatu. Fuula koo walakkaa isa tokkoon seequus hin danda'u...fuulli koo garri tokko guutummaatti paaraalisiisii dha'' jedhe. 'Ramsay Hunt syndrome' dhibeen jedhamu narviiwwan fuularra jiran kan naannoo gurraa addatti kan miidhu ta'uu ogeeyyiin fayyaa ni himu. ''Vaayirasii kanatu narvii gurra koo cinaa jiru miidhee, narviiwwan fuula koo miidhee fuula koo paaraaliysisi godhe'' jechuun fuula isaa gara mirgaa miidhame agarsiiseera. Torbee kana gara jalqabaa konsartiin isaa moggaasa ''Justice World Tour'' jedhamu eegalamee ture keessaa sadii haqamuun ibsamee ture. Dinqisiifattootni isaa haala fayyaa isaa agrarsiisa isaa itti fufsiisuu hin dandeenye kana hubachuun akka obsaniif gaafateera. Seequufi ija libsachuu yaaluun hordoftootni isaa Inistaagram miiliyoona 240 ta'an fuulli isaa gariin sochiitti akka hin jirre agarsiiseera. ''Akkuma argitan xiqqoo hamaadha. Utuu ta'uu baateen hawwa ture. Qaamni koo garuu akkan suuta jedhu natti himaa jira. Ni hubattu jedheen abdadha. Yeroo kana boqochuun fayyaa harka dhibbatti deebi'uun waanan hojechuuf dhaladhetti deebi'a.'' Fayyaa isaatti deebi'uuf shaakallii sochii fuulaa gochaa akka jirus dubbateera. Yeroo hangamii fayyuuf akka isa fudhatu garuu hin beeku. Weellisaan kun torban kana keessa Waashingitan DC fi Toroontootti konsartii qaba ture. Niiw Yoorkiifi Losa Anjalasittis torbanoota dhufan keessatti karoora qaba ture. Akka kilinikni Mayo US jiru jedhutti ''dhibeen kun gurri miidhame akka hin dhageenyes godha. Mallattooleen dhibee kanaa hedduun kan yeroof turan ta'us, takka takka ammoo yeroo dheeraas turu. Arguudhaafis haala rakkisaa akka uumuufi dhibeen kun warreen waggaa 60 harka caalu akka miidhu dhaabbatni kun ibseera. Haati warraa Biiber Heeyilii kantaruu dhiigaa sammuu keessatti mudatuun hospitaala galtee ture. Booda ammoo dhibee stirookiidhaan miidhamtee qaawwa onnee ishee keessatti mudateef yaala baqaqsanii waldhaanuu argachuu himteetti.	https://www.bbc.com/afaanoromoo/articles/cp425ze0rzwo
health	Waraana Tigraay: Tigraayiitti namoonni balaa beelaa keessa jiraatan maal jedhu?	Hiyiwoot Barihee haadha ijoollee sadiiti. Ijoolleeshee lamaan jalqabaa wayita guddiftutti rakkina fayyaa omtuu ishee mudatee hin beeku ture. Amma garuu intallishee sadaffaa kan umuriin waggaa tokkoofi baatii afurii, Eedan Gabratsaadiq hospitaala Ayidar magaalaa Maqalee jiru ciisuun wal'aanamaa jirti. Hiyiwootis mucaashee hospitaalatti wal'aanamaa jirtu ija keessa ilaalaa akka fayyituuf Waaqa kadhataa oolti. Eedan hopitaalaa kan galte hir'ina nyaataa olaanaa mudate irraa kan ka'e qaamnishee waan hubameefidha. Obbo Giday Marassaa Qollaa Tanbeen Aanaa Qayih Takilii, ganda baadiyyaa Indaabaanaa jedhamu jiraatu. Naannoon kunis bakkeewwan Tigraay keessatti lolli cimaan itti gaggeefame keessaa tokkodha. Waraanichi baatii Waxabajjii keessa bifa isaa akka geeddaratu kan taasisee duulli Alulaa Abbaa Naggaas kan eegale iddoodhuma kanaati. Jiraattoonni baadiyyaa hedduunis naannichatti baatiiwwan hedduudhaaf manasaanii dhiisanii jireenya isaanii garreeniifi bosona keessa godhatanii turan. Obbo Giday gara dhuma baatii Waxabajjiitti gara qee'esaaniitti deebi'anilleen, mucaan isaanii barrattuu kutaa jahaa turte baay'ee jalaa dhukkubsattee jirti. ''Gammoojjii keessa turre Waxabajii keessa yoo deebiinu, rakkina kana keessa buune. Duraan fayya qabeettii turte,'' jedhu. Jalqaba gara buufata fayyaa dhiheenyatti argamu geessulleen qoricha argachuu garuu hin dandeenye jedhan. Ittaansee hospitaala Abbii Adiitti deeggarsi taasifamaaf akka ture himu. Mucaan isaani irra jireessa kan dhukkubsatte hanqina nyaataa irraa kan ka'e yoo ta'u, rakkina onnees akka qabdu itti himame. Addee Hiwoot intalli ishee Eedan torbanootaaf deeggarsi wal'aansaa taasifamuufilleen dhukkubbiin ishee itti wayyaa'aa hin jiru. ''Dhibee hir'ina nyaataatiin dhufe ta'uu natti himan. Isaan humna qaban hundaan gargaaraa jiru, garuu ani hin beeku,'' jetti. Itti dabalunis, ''haala gaariin ijoollee keenyaa guddisaa turre. Jireenyi keenyas omaa hin jedhu ture. Amma garuu waan nyaannu hin qabnu. Mucaan keenyas sababii kanaatiin rakkoo kanaaf saaxilamte,'' jetti. ''Qoricha argachu hin dandeenye. Hospitaalaan alas barbaadaa jirra,'' kan jedhan Obbo Giday, qorichi osoo argamee ammoo bituuf maallaqa akka hin qabne dubbatu. Jiraattuu magaalaa Maqalee kan taate Hiyiwoot gama isheetiin, ''hojjannee akka hin nyaanneef hojiin hin jiru. Hunduu cufameera. Anis taa'een oola. Abbaan manaa kiyyas akkasuma taa'aa oola. Maal nyaanna?'' jechuun rakkoo walxaxaa keessa jirtu himti. Sababii waraana Tigraay kan waggaa tokko ta'e kanaatiin naannichatti miidhaawwan namoomaa hedduun qaqqabeera. Gabaasaaleen dhaabbilee mirga namoomaa idil-addunyaa akka jedhaniitti, namoonni jumlaan ajjeefamaniiru, dubartoonni ulfaa osoo hin hafiin gudeedamaniiru, manneen amantaa fi iddoowwan hambaalee seenaa barbadaa'aniiru. UN akka jedhaniitti, naannichatti namoonni miiliyoona 2.5 ol ta'an deeggarsa nyaataa yeroo atattamaa kan eeggatan yoo ta'u, kanneen walakkaa miliyoonaa ta'an ammoo beela hamaaf saaxilamaniiru. Mootummaan Itoophiyaa 'beela akka meeshaa waraanaatti fayyadame' jedhamuun himatama. Hiwoot, mucaan ishee wal’aansa fayyaa argachaa jirtuun ni fayyiti abdii jedhu qabdi. Ta’us garuu hospitaalichi, keessumaa guyyootii afran darban keessatti, hanqinni qorichaa akka isa qunname isheetti himameera. Daa’ima ishee hospitaalichatti kan wal’aansisaa jirtu Hiwoot, amma kan ishee dhiphisaa jiru kanadha. “Qorichi hin qabnu, bakkeetii bitaa jedhaniiru. Ta’us garuu dandeettisaa hin qabnu. Eessaa fidnee binna?” jetti. Hiwoot, daa’imni ishee Eedan, guyyaa tokko qoricha fudhachaa guyyaa tokko irra utaalaa, hanga ammaatti lubbuun turuushee himti. Hospitaalli Ayidar, hospitaalota naannoo Tigraay keessa jiran keessa isa guddaa yoo ta’u, hojjattoonni isaa ji’oottan afur darbaniif utuu miindaan hin kaffalamiifiin hojjachaa akka jiran BBCtti himaniiru. Hospitaalichi namoota naannichaa bakka adda addaa dhufaniif wal’aansa kennaa kan ture ta’us, yeroo ammaatti meeshaleen wal’aansaa bu’uraa akka jalaa dhuman, odeeffannoon BBC’n hojjatoota hospitaalichaa irraa argate ni eera. Dhiyeenya TVn naannichaa akka gabaasetti, wal’aansi kalee hospitaalichaan qofa kennamaa ture sababa hanqina qorichaan addaan cite jira. Sababa kanaan, dhibamtoonni dhukkuba kalee wal’aansa argachaa turan 32, torban tokko keessatti lubbuun isaani balaaf saaxilamuu danda’a jechuun gabaaseera. Dhaabbanni miti mootummaa Gartuu Hakiimotaa Daangaa Maleeyyii (MSF), dhabbilee fayyaa naannoo Tigraay keessaa jiran harka afur keessaa sadii irratti beekaa haleellaa fi saamichi gaggeeffameera jechuun Bitootessa keessa gabaasa baaseen ibsuun isaa ni yaadatama. Kanaan dura kolleejii dhuunfaa keessatti barsiisaa ta’ee kan hojjachaa ture Gabramadiin, wagga darbe keessatti hojii malee waan dabarseef, harmee, obboleetti fi obboleessa isaa dabalatee miseensota maatii isaa afur rakkachu dubbata. Jireenyi Maqalee keessa jiru qalii ta’uu isaa yoo ibsus, “qoraanillee gatii mi’aadhaan bitta,” jedha. Maallaqa baankii keesa jiru baasuun akka hin fayyadamneef baankileen tajaajila addaan waan kutaniif rakkachuu isaa ibsa. Wajjira federaalaa tokko keessa hojjachaa kan turte obboleettin isaa, miindaan erga kaffalameefii ji’oota ja’a akka ta’es dabaluun ibseera. “Harmeenkoos mana ni kireessiti ture, amma namoonni manicha kireeffatan kaffaluu waan hin dandeenyeef maallaqa kiraa manaa harkaa fuutee hin beektu,” kan jedhu Gabramadiin, wantoonni bu’uraa gatiin isaanii baayyee qaalii ta’uu isaarra darbee hin argamaniiyyuti jedha. “Ittoo zaayitaa fi barbarree malee hojjatamu nyaachuu erga jalqabnee gara ji’a lamaa ol ta’eera. Ciree nyaachuun akka waan of jajaatti ilaalama,” jedha. Yeroo hedduu guyyaatti al tokko qofa akka nyaatan hima. Dabalataanis harmee fi obboleessi isaa qoricha yeroo yeroon fudhachaa turan waan addaan kutaniif rakkoon fayyaa guddaa isaan irra ga’uun isaa akka isa yaaddessu hima. “Jireenyi keenya kun isa foyya’aa isa jedhamudha, jireenyi namoota hedduu kanarra kan hammaatedha. Namni hedduun daandii irratti harki isaa kadhaaf yeroo qophaa’uu ni agarta. Haalli jiru akkanaan yoo itti fufe, namni hedduun beelaa fi qoricha dhabuun rakkachuu danda’a,” jedha. Waraanaa fi wantoota isaan walqabataniin kan ka'e biyyattii keessatti gatiin mi’a hedduu dabalaa deemus, nannicha keessatti ammoo dacha shanii fi ja’aan dabaluun isaatu himama. Barbarreen kiloon tokko birrii 800, shiroon kiloo tokko birrii 180, xaafiin kuntaala tokko gara birrii kuma torbaa ga’eera. Akkasumas zaayitii liitira tokko gara birri 250 akka ga’ee odeeffannoon BBC’n naannicha irraa argate ni ibsa. Fithaawii Hiruuy, dargaggeessa Ameerikaa jiraatudha. Kanaan dura namoota rakkatan adda addaaf 'GoFundMe' fayyadamuun gargaarsa biyya alaarraa funaanee gargaaruun beekama ture. Ammayyuu gargaarsa akkana gochuu barbaadus, namoonni inni kanaan dura gargaaru akkasumas maatii fi firoottan isaa Aksuum keessa jiran Waxabajjii irraa eegalee haala isaan keessa jiran baruu hin dandeenye. Naannicha keessatti tajaajilli bilbilaa fi baankii erga addaan cite ji’oottan waan lakkoofsiseef “keessumaa  firoottankoo qorichi walitti fufiinsaan isaan barbaachisu haala akkamii irra akka jiran hin beeku, lubbuun haa jiraatanii haa dhiisanis sirritti hin beeku,” jechuun BBCtti himeera. Waranni naannoo Tigraayitti Onkololeessa Sadaasa 04, 2020 eegalame, amma gara naannolee ollaa Affaarii fi Amhaaraatti babal’ateera. Kanarraa kan ka’e guutummaa Kaaba Itoophiyaa keessatti namoonni miiliyoona torba ta’an gargaarsi hatattamaa akka isaan barbaachisu dhabbanni Mootummota Gamtoomanii ibseera. Dabalataanis namoonni kumaatamaan lakkaa’aman akka haaraatti qe’ee isaanirraa buqqa’aniiru. Naannoo Tigraay keessatti qofa, namoonni walakkaa miiliyoona ol ta’an beelaaf kan saaxilaman yoo ta’u, gargaarsa hatattamaa isaaniif hin qaqabne yoo ta'e rakkoon cimaan isaan qunnamuu danda’a jechuun UN Mana Maree Nageenyaaf ibsee ture. Dhabbileen tokko tokko, waraanichi eegale ji’oota muraasa booda, Tigraay keessatti beelli akka kan bara 1977 fakkaatuu uumamuu danda’a jechuun yaaddoo isaanii ibsaa turan. Baatiin Waxabajjii yeroo qonnaan bultoonni hedduun itti gara lafa qonnaasaanii deemuun qtachu qaban ture. Muraasni isaanii balaa bara itti aanu jalaa bahuuf jecha alkan keessa qotaa akka turan himama, sababii guyyaa akka hinqonnee loltootaan dhorkamaniif jecha. Mootummootni addunyaa, mootummaan Itoophiyaa dhiyeessi gargaarsaaf daandilee gutummaa guututti akka banuuf akka banuuf irra deebiin gaafachaa turan. Akka odeeffannoo Dhaabbata Mootummoota Gamtoomaniitti, Adooleessa irraa eegalee, guyyaa guyyaatti konkolaattonni fe’uumsaa 100 naannoo Tigraay akka seenaniif murteesse kan ture ta’us, hanga ammaatti garuu %10 qofatu seenuu dandeera. Pireezdaantiin US Joo Baayidan, haalli naannoo Tigraay keessa jiru hin fooyya’u taanaan, qaamoolee waldhabdeerra jiran irratti ajaja qoqqobbii kaa’uu danda’u mallatteessaniiru. Kun akkanaan osoo jiru, mootummaan Itoophiyaa qondaaltoota olaanoo Dhaabbata Mootummoota Gamtoomanii torba biyya keessaa akka ba’an godheera. Barreessaan Olaan UN Antoonii Gutareez akka jedhanitti, hojjattoota UN torban mootummaan Itoophiyaa ‘jidduu seenaniiru’ jechuun biyyaa ari’uun isaa adeemsa gargaarsa kennuu kan gufachiisudha jedhanii ture. Dabaluunis “rakkoo jiru furuuf amma tarkaanfiwwan nuti fudhannu, jireenya namoota hedduu irratti jijjiirama guddaa ni uuma,” jedhaniiru. Hogganan Waldaa Fannoo Diimaa Addunyaa, Piitar Mowuraar dhiyeenya BBCtti akka himanitti, sababii waraana Kaaba biyyattii keessatti gaggeeffamaa jiruutiin lakkoofsi namoota gargaarsa barbaadanii guyyaa guyyaan akka dabalu taasisaa jira jedhiiru. Akkasumas Hoggantuu itti aantuun dhaabbata gargaarsaa Ameerikaa USAID, Saaraa Chaarles, mootummaan Itoophiyaa fi humnoonni Tigraay gargaarsi namoota barbaachisu bira akka ga’aniif dhorkaa ka’amee akka kaasaniif gaafataniiru. Konkolaattonni meeshaalee gargaarsaa fe’an dhorkaa tokko malee akka darbanii fi lakkoofsi balaliinsa xiyyaara gargaarsa namoomaa akka dabaluufis gaafataniiru. Balaliinsi kun dhiyeenya addaan cituun isaa ni yaadatama. “Ji’ootaaf dhiyeessiin boba’aa, maallaqaa fi qorichaa, mootummaa Itoophiyaan dhorkamee waan tureef dhabbileen gargaarsa namoomaa kennan, gargaarsa kennan hir’isuuf dirqamaniiru. Hospitaalonnii fi dhaabbilee fayyaa qorichi jalaa dhumeera,” jedhan.	https://www.bbc.com/afaanoromoo/oduu-59110472
entertainment	'Hojii sirboota 'mashup' kanan eegale inaaffaan ka'eeni' - artsit Hawwii Tamaam	''Sirboota durii namoonni irraanfatan, sana deebi'ee 'mashup' godheen yaadachiisa'' kan jettu Hawwii Tamaam, Iioollummaa isheerraa jaalala sirbaa akka horatte dubbatti. Turtii BBC waliin taasisteen waa'ee gosa muuziqaa 'mashup' fi kaanirratti dubbatti. Dhiyaadhaa Viidiyoon: Bizuwarq Olaanaa fi Yaadataa Birhaanuu	https://www.bbc.com/afaanoromoo/oduu-56031814
politics	Kaappitol Hiil: Manni US gaaffii Tiraampi ragaan isaa akka hin ilaalamne gaafate kuffiise	Manni Murtii Ol iyyannoo yaada pireezidantiin duraanii US Doonaald Tiraamp qorattootni hokkara Kaappitol Hiil akka ragaa isaa Waayit Haawus hin arganneef dhorkuu qaba jedhee gaafate kuffise. Tiraamp qunnamtii inni kana dura raawwachaa ture kabajaa ol aanaan eegamuu qaba jechuun morme. Akka seeraatti ragaan pireezidantotaa icciitiin eegamuu qaba. Haatahu malee pireezidaant Joo Baayidan aangoo isaanii fayyadamuun ragaaleen kunneen akka ilaalamaniif gaafatan. Abbootiin seeraas Tiraamp hookkara Amajji 6 ka'e sana dursee beekuu isaa adda baasuuf ragaalee kanneen qorachuu barbaadu. Deeggartootni Tiraamp gaafa Joo Baayidan filannoo pireezidantummaa mo'achuu isaaniif Kongiransiin waraqaa ragaa kennuuf jedhu gamoo Kongiransii US, Kaappitool Hiil weeraran. Tiraampi filannicha irratti mo'amuusaanii hin fudhanne. Ragaa malee sagaleen najalaa waliin dhahameera jedhan. Tiraampi murtee Kamisa darbe irratti ammas ol iyyannoo fudhachuuf jedha. Sanaa booda gara Mana Murtii Ol aanaatti darba. Abbootiin seeraa sadii Mana Murtee Ol Iyyannoo US, Dhaddacha Naanna'aa Bulchiinsa Kolombiyaa irraa pireezidantiin duraanii kun akka murteen Baayidan hojiirra hin oolleef kan gargaaru ''waan qabatamaaa'' nuuf dhiyeesse hin qabu jedhan. Qaamoleen mootummaa lameen ragaalee kanneen argachuuf seerri adda tahe jiraachuu akka qabu irratti waliigalaniiru jedhan. Kunis haleellaa Kaappitool waliin kallattiin kan wal qabatan irratti tahuu himan. Gaaffichi kan dhiyaate koree Mana Maree irraa hundaa'aniin yoo tahu, irra caalaan isaanii paartii Joo Baayiden Dimokiraatota irraati. Koreen kun ammoo ragaalee haasaa bilbilaa, fi ragaalee biroo Waayit Haawus keessaa haleellaan Kongirensii irratti akka taasifamuuf akeekan qorachuu barbaadu. Ogeessi seeraa Tiraampi kana dura himata ol iyyannoo mana murtiif dhiyeessan irratti maamilli isaanii '' mirga heeraan kennameef dhabuu fi mirga nama pirezidaantummaa mo'ate waliin wal dhabdee jiru irratti dubbachuuf qaban dhorkamuun miidhaa irraa fayyuu hin dandeenyeef saaxilamaniiru,'' jedhan. Hookkara Kaappitol Hiil hordofee Tiraampi mana maree gad aanaanun aangoo irraa akka fonqolchame. Haa tahu malee mana maree ol aanaa miseensa Rippaabilikaanotaan guuteen bilisa bahan. Hookkarichaan namootni 670 tahan to'annoo jala oolaniiru.	https://www.bbc.com/afaanoromoo/oduu-59590505
health	Fayyaa: Namoonni sijaaraa xuuxanis, jalqabanii addaan kutanis 'rakkoo cimaa' keessa jiraatu	Namoonni sijaaraa xuuxanis ta'e kanneen jalqabanii addaan kutan namoota sijaaraa xuxanii hinbeekneen walbiratti yoo ilalaman 'rakkoo cimaa' keessa kan jiraatan ta'uu qorannoon tokko beeksiise. Qorannoon kunis namoota kuma 220 irratti kan gaggeefame yoo ta'u, qorattoonni akka jedhanitti sababiin rakkoo cimaa isaan mudatu maal akka ta'ee adda hin baafne jedheera. Haata'u malee,  sijaaraa xuxuun qaama namaa irratti jijjirama dhaabbataa geessisa jechuun ibseera. Gareen farra sijaaraa ammoo kun maal nama dinqa jechuun argannoo qorannichaa akka dhimma guddaatti ilaalamuu hin qabaatu jechuun qeequ. Qorattoonni kunneenis ragaa bara 2009 irraa hanga bara 2013'tti walitti qabame bu'uura taasifachuun qorannicha gaggeessan. Qorattoonniis kannen xuuxanii dhaaban, kanneen guyyaatti ala tokko xuuxan ykn kanneen ammas xuuxaa jiran jechuun adda qoodaniiru. Namoonni qorannoon irratti gaggeeffame kunneenis dhukkubbiifi rakkina hangam akka itti dhagahamu gaafatamanii, dhukkubbii isaanitti dhagahmu sadarkaa 0-10tti qoodaniiru. Kanan jechuunis akkuma lakkoofsi kennamuuf ol ka'uun rakkinni fayyaa nammoonni kunneen keessatti argaman cimaa adeema jechuudha. Namoonni amma sijaaraa xuuxan ykn kanneen xuuxaa turan isaan xuuxanii hin beekneen waliin wal biratti yoo ilaalaman, qabxiin isaanii olaanaa ta'u qoannichi ibseera. ''Bu'aan qorannoo keenyaa inni guddaan namoonni sijaaraa xuuxuu dhaaban erga dhiisanii boodallee dhukkubbiin itti dhagahamuu baruu kenyadha,'' jetti Dr Olgaa Parsekii BBC'n. Dr Parsekiin itti dabaluun, argannoowwan isaanii hunda caalaa kan isaan dinqisiisee namoonni akka rakkinni fayyaa cimaan itti dhagahamu adda baafamanis, dargaggoota umuriin isaanii waggaa 16-34 jidduutti argamudha jedhaniiru. Qorannoon  kunis dhukkubbii kanaaf sababii qabatamaa kaa'u baatulleen waan ta'uu malu jechuun shakkee tarreesseera. Kanneen keessaa tokkooffaan kemikaalli taamboo keessatti argamu miidhaa seelii dhaabbataa waan qaqabsiisuuf ta'uu mala jedheera. Kan biraa ammoo, siijaaraa xuuxuun hormoonii qaama namaa irratti miidhaa dhaabbataa qaqabsiisuu waan danda'eef jedheera. Sijaaraa xuuxuun kaansarii sombaatiif mada ta'uu kan mirkannaa'ee bara 1950 keessa yoo ta'u, qorannoowwan isaan booda taasifamaniin wallaansa namoonni xuuxan argatan bu'aa qabeessa hin taane akka gumaachu mirkanneesseera. Kanneen siijjaaraa xuuxaniis kaansarii, onnee, qaama argansuu, rakkina dhaggeettiis ta'e kan sukkaaraa yoo isaan mudate wallaanamanii fayyuuf rakkina olaanaatu mudata. Akkasumas namoonni sijjaaraa xuuxan erga wallansa baqaqsanii bayyanachuuf yeroo dheeraa akka itti fudhatu kaa'eera qorannichi.	https://www.bbc.com/afaanoromoo/oduu-50970159
sports	Suupper Liigii: Kilaboonni gurguddoo kubbaa miilaa Awurooppaa maaliif liigii haaraa jalqabuu barbaadan?	Karoorri kilaboonni gurguddoon kubba miilaa Awurooppaa liigii haaraa 'Suupper Liigii Awurooppaa' jedhamu jalqabuuf ibsan qeeqamaa jira. Kilaboonni liigiicha hundeessuuf waliigalan 'ESL' kun kubba miilaa hunda fayyada jedhan, kaan ammoo karoora ofittummaa irra maddedha jechuun qeequun. Kilaboonni gurguddoon 12 tahan waliigaltee liigicha hundeessuu yoo mallatteessan isaan keessaa jaha kilaboota Piriimer Liigii Ingiliziiti. Arsenaal, Cheelsii, Liiverpuul, Maanchister Siitii, Maanchister Yuunaayitidii fi Tootenahaam yoo tahan kaan ammoo AC Miilaan, Atileetiikoo Maadird, Inter Miilaan, Baarseloonaa, Yuunavtas,fi Riyaal Maadirididha. Kilaboonni liigicha hundeessan torban gidduutti dorgommicha gaggeessuu kan barbaadan yoo tahu liigii biyyaalessaa keessa jiran keessattis itti fufuun dorgomu. Suupper Liigiin Awurooppaa garee 20 kan of keessatti qabata jedhamee yaadame. Kilaboota liigicha hundeessan 12 fi sadii ammoo amma itti dabalamu jedhamee kan eegamudha. Isaan miseensota dhaabbataa yoo tahan, dorgommicha keessaa qabxii xiqqaa yoo fidanis gadi bu'uu hin danda'an. Miseensonni shan kaan ammoo dorgommii wagga waggaan gaggeeffamuun dorgommichaaf darbuu danda'u. Dorgommiin haaraan kun Shaampiyoonsi Liigii amma gaggeeffamu kan morkatu yoo tahu, adunyaa irratti dorgommii kilaboota gurguddaa isa ol aanaa taha. Tarkaanfiin kun deeggartootaa, xiinxaltoota kubba miilaa fi dhaabbilee bulchiinsa kubba miilaa mormameera. Miseensotni 15 liigichaa carraan itti dorgommicha keessaa bahan waan hin jirreef, kubba miilaa sadarkaa ol aanaa dorgommii cufaatti gaggeeffamudha jedhan qeeqxonni. Piriimer Liigiin '' qajeelfamoota dorgommii banaa fi duudhaa ispoortii kan miidhudha'' jedhe. Ministerri Aadaa Oliiver Doowdeen, karoorichi caasaa piraamidii kubba miilaa Ingiliz, kan  ''fandiin piriimer Liigii milkaa'aa adunyaa liigota irraan hanga hawwaasa naannootti gahu,'' miidhera jedhan. Kana malees sodaa liigiichi hordoftoota TV guddaa liigota jiran, kan akka Piriimer Liigii Ingilaandii fi Seeri A Xaaliyaanii irraa irraa fudhachuu danda'a jedhus fideera. Maallaqa argachuun humna duuba jirudha. Galiin kilaboota kubba miila sababa weerara koroonaavaayirasiin, deeggartootni dirree keessaa dhabamuu fi yeroon taphaa jeeqamuu isaa irraa kan ka'e miidhameera. Kilaboonni gurguddoon taphattoota cicimoo  miiliyoonotaan kaffalaniif waan qabaniif sun kaffalamuu qaba. Kilaboonni hundeessanis qooda 3.5bn (£3bn) kan tahu qabaatu. ESL akka jedhetti, kubba miilaa Awurooppaaf ''kaffaltii waliigaltee'' kan dorgommiin kilaboota Awurooppaa amma kaffalaniin ol nan kaffala jedhe. Dorgommiin haaraan ammaa kun ''guddina dinagdee jabaa tahe kan qabuu fi yeroo dheeraa keessas kubba miilaa Awurooppaaf deeggarsa kan taasisudha'' jechuun falma. Akka Wixinee qabameetti ESL wagga waggaan ji'a Hagayyaa keessan kan jalqabu yoo tahu ''hamma danda'ametti yeroo dhiyootti'' akka eegalamu yaadama. Gareen kilaboota 20 bakka lammatti 10, 10 tahuun qoodamuun dirree isaaniif dirree isaaniin ala wal dorgomu. Garee lamaan irraa tokkoo hanga sadiitti warri bahan dorgommii xumura maayiif darbu. Warrii 4ffaa fi 5ffaa bahan ammoo tapha'a mo'atanii darbuu taphachuun bakka kileboota lamaa hafan guutu. Haala kanaan akkuma dorgommii Shaampiyoonsi Liigii tapha deebiin wal mo'atanii darbuutti kan gaggeeffamu taha. Kan xumuraa waancaaf taphatamu ammoo ji'a Caamsaa keessa dirree kileboota lamaaniin alatti gaggeeffama. Uefa, Dhaabbatni bulchiinsa kubba miilaa Awurooppaa, karoorri dorgommii Shaampiyoonsi Liigii kileboota 36 of keessaa qabu hundeeffama Suupper Liigii ni hanbisa jechuun abadata. Qaamoleen bulchiinsa ispoortii, ''tokkummaan'' liigiin kun adda cabee akka hin hundoofne seeraa fi tarkaanfii gama ispoortii jiruun dura dhaabbanna jedhan. Uefa' Bulchiinsi kubba miilaa Awurooppaa, kilebootno dorgommicha keessatti hirmaatan, dorgommii biyya keessaa hundaa,  sadarkaa Awurooppaa fi sadarkaa adunyaatti jiru keessaa akka haqaman ibse. Taphattootnis dorgommii Waancaa Adunyaaf biyya isaaniif akka hin taphanne dhorkamuu akka danda'an akeekkachiise. Maaltu itti aana? Amma irra caalaan isaa kilebota sichi ESL kana seenuuf mallatteessan irratti hundaa'a. Kilebootni gurguddoon Faransaayii fi Jarmanii akka hin fudhanne himaniru. Federeshiniin Kubba Miilaa Adunyaa, Fifa'n kana dura Liigiin Awurooppaa adda cabuu akka hin fudhanne ibseera. Ibsa xumura torbee kanaa irratti, Fifa'n ''akka kuffise'' ibsuun qaamoleen maricha keessatti hirmaatan hundi karaa tasgabbii qabuu fi yaada madaalawaa taheen akka mari'atan waamicha taasiseera. Kana gidduun ammoo ESL qoqoobbii Uefa yookaan Fifa'n hundeeffama liigichaa irratti dabarsuu dhaabsisuuf yaalaa jira.	https://www.bbc.com/afaanoromoo/oduu-56804450
sports	'Waancaa kanatti ni deebina' - Kiliyaan Mibaappee	Xumura Waancaa Addunyaa Kataar irratti taphattoota ga’umsa ajaa’ibsiisaa agarsiisan garuu milkiin biraa fagaatte keessaa tokko - Kiliyaan Mibaappeedha. Mibaappeen sadii galche, irra-deddeebbiin biyyi isaa Arjantiinaatti akka qixxaattu taasisuus waancaa guddicha biyyoonni 32 irratti wal morkan ol kaasuu hin dandeenye. Duubaa ka’anii sadii galchanii sanuu waancaa dhabuun laphee Mibaappee cabseera. Dallansuu isaa booda pirezidantiin Faransaayillee dirree seenanii isa jajjabeessaa turan. Taphataan xiiqeeffate kuni tapha booda yaada isaa ibseera. ‘’Ni deebina’’ qofa jechuun Afaan Faransaayiin fuula tiwiitara isaarratti katabe. Taphataan waancaa guddicha dhabe garuu taphattoota kaan caalaa galchiiwwan 8 galchee kophee warqiin faayamte fudhate. Yeroo xumuraaf taphataan xumura waancaa Addunyaarratti galchiiwwan sadii galche Geoff Hurst dha. Innuu bara 1966 galmaa’e. Waancaan Addunyaa Kataar irratti badhaasa guddicha Arjantiinaafi Liyoneel Mesiitu fudhate. Waggaa afur dura waancicha kan kaase Mibaappeen garuu gaabbiin dirree keessaa bahe. Ga’umsi garee isaa xumura waancaa Addunyaa irratti agarsiisaan akka qeeqaman taasisuus, ga’umsi isaa dhuunfaa garuu hedduu biratti jajame. Yaadi Mibaappee erga Peleen bara 1962 ganna 21’n waancaa addunyaa yeroo lammataaf ol kaase booda, taphataa biraa yeroo lammataaf waancaa guddicha kaase ta’uf yaaluus hin milkoofne. Boqonnaa dura taphichaan Arjantiinaatu olaantummaa fudhate. Mibaappeen mataan isaa kubbaa si’a 11 qofa tuquu kan yaale. Haalli kuni garuu boqonnaa booda fooyya’e. Yeroo jalqabaaf taphataan kuni kubbaa karra Arjantiinaatti rukutuu kan danda’e daqiiqaa 71 irratti ture. Kubbaan karra galchii gubbaarra baate. Badii Nikolaas Otaamendiin Randaal Koloo Muwaani irratti dalage garuu Faransaay penaalitii akka argattu taasise. Galchii jalqabaas daqiiqaa 80 irratti galche. Mibaappeen sakandii 97 gidduutti Faransaayiif lama galchuun Arjantiinaatti akka qixxaatan taasise. ‘’Ga’umsa taphataa maqaa guddaa qabu kanaa gaaffii keessa galchuu hin dandeessu’’ jechuun ibse xiinxalaan BBC Jermayiin Jenaas. ‘’Taphataa ajaa’ibaadha. Yeroo kana eegaa ture. Gareen isaa isa waliin hin turre inni garuu humna itti horee gareetti amantee hore.’’ Yeroo dabalataa daqiiqaa 30 kenname keessattis galchii Mesii booda penaalitii argame galchuun irra deebiin biyya isaa Arjantiinaatti qixxeesse. Kuni hunduu garuu waancaa inni fedhu kan fideef hin turre. Faransaayiifi Arjantiinaan yeroon dabalataa dabalamees 3fi 3'n waan xumuraniif penaalitiin adda bahuun dirqama ture. Penaalitii kenname keessaa innis galchuus Arjantiinaan 4fi 2’n Faransaay injifattee waancicha fudhatte. Karri eegaa Arjantiinaa Maartineez ga’umsa isaatti fayyadamuun Arjantiinaaf oolmaa guddicha oole. Waancaa Addunyaa waggaa afur dura Pool Pogbaa fa’i waliin kan injifate Mibaappeen, waancicha irra-deebiin fudhachuuf yaaliin taasise hin milkoofne. Injifatamuu keessas garuu Mibaappeen goota biyya isaa ta’u wanti dhorke hin turre. Reefu ganna 23 kan ta’e Mibaappeen, waancaa itti aanu Mesiifi Ronaaldoon keessatti hin jiran jedhamee eegamurratti seenaa hojjetinnaa?	https://www.bbc.com/afaanoromoo/articles/ckvq7ve4dkko
health	Koronaavaayirasii fi Jaalala: Biyya jaalalleewwan sababa Covid-19'n adda ba’aniif daangaa bante	Sababa koronaavaayirasiin qajeelfama sochii ugguruu ba’een jalalleewwan adda ba’aniif Deenmaark daangaa bantee jirti. Wiixatarraa eegalee jalalleewwan biyya ollaa walii kan akka Jarmanii ykn biyyooti Nordic jiraatan amma Deenmaarkiin dawwachuu danda’u. Seerichi ammatti namootni kun jallalleewwaan ta’uu isaanii imeelii, ergaa barreeffamaafi suraaleen akka mirkaneessan gaafata. Ministirri haqaa garuu seerri kun guyyooti dhufan keessatti akka laaffisamuufi wanta barbaachisu xalayaa namoota lamaaniin mallattaa’e qofa akka ta’u himaniiru. “Jallaalleekoodha yoo jette xalayichaa mallatteesi, nuti si ammana,” jechuun Ministeerri Haqaa Niik Hakkerup midiyaa TC2’tti himaniiru. Biyyootii Awurrooppa hedduu akka weerarichi hir’isaa deemeen daangaalee biyyootii jidduu jiru deebisanii banuuf yaadaa jiru. Seeroti kun maali? Ammatti, anga’onni namootni maqaa, bakka jireenyaafi odeeffannoo jaallallee isaanii Deenmaark jiraatanii akkasumas, suuraa, raga bilbilaafi odeeffannoo barreeffamaa waliin qaban jallallewwan ta’uu isaanii mirkaneessuuf kennu qabu jedhu. Jiraattonni Fiinlaad, Ayislaand, Jarmanii, Noorwaay fi Iswiidin jalalleen isaanii kan Deenmaark keessa jiratan ta’e seerri kun ni hojjataafi. Dabalataanis seerri kun kan hojiirra oolu namoota yoo xiqqaatee ji’oota ja’aaf jallaalee ta’anii turaniifi kan intarneeta ykn bilbilaan qofan osoo hin taane kan fuula fuulatti hariiroo qabaniif akka ta’e poolisiin ibseera. Paartileen mormituu garuu seeraa kana mootummaan irra deebi’ee ilaaluu akka qaba jechuun qeeqaniiru. Seerri kun dabalataan jiraataan Jarmanii ykn biyyootii Nordik Deenmaark keessaa mana qaban kamuu biyyitti seenu danda’u jedha. Seerri haaraa kun jalalleewwan adda jiraataa jiran kumaatamaan lakka’amaniif oduu gaariidha. Bitootessa keessa yeroo weerarri kun Awurooppaa seenetti jalaallewwaan qalbii addunyaa simatan Deenmaarkirraa Ingaa Rasmussen fi Jarmanii irraa Karisten Tuchsen Hansen dha. Lamaanuu gara magaalaa daangaa biyyoota lamaanirra jirtu Aventooftitti imaluun, fageenya barbachisurra taanii wajjii hasa’aafi dhugaa turan. Ta’us garuu ammayyuu namootni jalalleewwan isaaniirra daangaan adda ba’anii jiran jiru. Namootni Deenmaark tokko tokko Feesbuukii gubbaatti gartuu, ‘Sababa daangaa cufuun jalalleewwan adda ba’an’ jedhamu bananii jiru. Barataan ganna 23 Kopenhaagen jiraatu Kaarl Gustaav, jaalallee isaa Iswiis jiraattuu waliin jalqaba Bitootessaa kasee akka wal hin agarre hima. Neezarlaand ka jiraatu Donii ter Heyideefi jalaalleen isaa Kopenhaagen jiraattu Miraan Guraandhala 16 booda wal hin aggarre. Guyya guyyaan bilbilaafi interneetan kan haasa’an ta’us jireenyi yoom isa barametti deebi’a isa jedhu baruu dhabuun isa cimaa akka ta’e BBCtti himeera. Layilaa Siwanholmer yaada kanaan walii galti. Jalalleeshee Kalifoorniyaa jiraatu waliin yoom deebitee akka wal agartuu baruu dhabuun ‘garmalee cimaadha’ jechuun himti. Pireezdaantiin Ameerikaa Doonaldi Tiraamo murtoo Gamtaa Awuroppaa dheekkamsiseen, Bitootessa keessa biyyootti Awurrooppa 26 irraa imala dhorkaniiru.	https://www.bbc.com/afaanoromoo/oduu-52818806
health	Dhukkuba waliin isaa hin beekamneen namoonni hedduu Hindiitti gaggabanii hospitaala seenan	Dhukkuba maalummaan isaa hin beekamneen bulchiinsa Kibba Hindii Andiraa Piraadeshitti yoo xiqqaate namni tokko yeroo lubbuu dhabu, 227 kan ta'an immoo hospitaala seenaniiru. Dhukkubsattoonni bulchiinsa Hindii Andiraa Piraadesh magaalaa Eluruurraa dhufan mallattoo deebisiisuu akkasumas of wallaaluu fi gaggabdoo akka qaban doktaroonni himaniiru. Dhukkubni kuni yeroo Hindiin dhukkuba koronaavaayirasii waliin waal'aansoo walqabaa jirtutti dhagahame. Biyyattiin lakkoofsa namoota vaayirasichaan qabamaniin addunyaarraa lammaffaarratti argamti. Bulchiinsa amma namoonni dhukkuba hin baramneen hospitaala itti seenanittis namoonni 800,000 ol vaayirasichaan qabamaniiru. Dhukkubni amma namoota 200 ol hospitaala galche garuu vaayirasicha miti. Ministeerri Fayyaa bulchiinsichaa Allaa Kaali Kirishnaa Sirinivaas dhukkubsattoonni hunduu vaayirasicha hin qabani jedhan. ''Kanneen dhukkubsatan, keessumaa daa'imman, erga ija nu gube jedhan booda hoqqisuu eegalani. Muraasni gaggabani, kaan of wallaalan,'' jechuun qondaalli medikaalaa hospitaala Eluruu gaazexaa The Indiyaan Ekispireesitti himan. Namoonni 70 hospitaalaa yoo bahan 157 immoo ammas achuma wal'aansi kennamaafi jira. Bulchaan bulchiinsa Andiraa Piraadesh Jaganmoohan Reedi gareen medikaalaa adda ta'an dhukkuba kana qorachuuf gara Eluruu ergamaniiru. ''Erga qondaaltonni bakka namoonni dhukkubsatan daawwatan booda summaa'u bishaanii ykn faalama qilleensaa akka hin taane barreerra. Dhukkuba waliin isaa hin beekamnedha, qorannoo laaboraatori qofaatu adda baasu danda'a,'' jedhan. Akka qondaala kanaatti qorannoon dhiigaa dhukkubsattootaa vaayirasiidhaan faalamuu isaanii hin agarsiisuu jedhan. Paartiin mormituu Teluguu Deesam jedhamummoo summaa'u akka ta'u malu akeekuun qorannoon akka taasifamu gaafate.	https://www.bbc.com/afaanoromoo/oduu-55212025
entertainment	Qonnaan bulaan Awustraaliyaa yaadannoo adaadaa isaaf boca onnee hoolotaan midhaasse	Wayita weeraraa kanatti akkuma maatii gargar bahanii kaan, Been Jaaksanillee maatii lubbuu dhaban sirnaan hin gaggeessine. Qonnaan bulaan hoolota horsiisu kun wayita adaadaan isaa Deebiin kutaa biyyaa Kuwinslaanditti kaansariin qabamtee wayita lubbuu dhabdetti, inni ammoo km400 fagaatee kutaa Niiw Saawuz Weels keessa ture. Owwaalchashee Birizbanitti raawwate hirmaachuf uggurri imalaa waan tureef, hin dandeenye. Kanaafis jaalala isheef qabu agarsiisuuf gara hoolota isaa mil'ate. Achiis midhaan boca onnee tolchuun lafarra naqe. Midhaan boca sanarra naquun, oggaa holootasaa kumaatamatti lakka'aman gadhiisu, isaan deemanii boca kaa'erra akka qubatan kaayyeeffate. Kana gochuun salphaa hinturre. Yaalii muraasaan booda boca barbaadu fiduu danda'e. Achiis hoolota itti gadhiise. Bu'aan dhamaatiisaa kunis dirooniin viidiyoon waraabamee intarneeta gubbaa qoodame jennaan, namuu haalaan qoode. ''Garas deemee ishee ilaaluufi owwaalcharra argamee nagaa dhaammachuu tasumaa hin dandeenye,'' jechuun BBCtti hime Jaaksan. ''Kanaanis abdiin kute - waanin godhuun wallaale. Waanin hoolota kana sooraa jiruuf, onnee guddaa lafarratti kaasuuf murteesse. Wayita kanshee wajjin walbira qabamu garuu garmalee xiqqaata.'' Aabba Jaaksan viidiyoo waraabe owwaalcha adaadaasaa Wiixata raawwaten dursee firootatti erge. Sagantaa awwaalchaa irratti viidiyoon waraabe, muuziqaa isheen jaallattu 'Bridge Over Troubled Water' wajjin dabaalamee dhiyaate. ''Sirbichi sirba haalaan isheen jaalattu keessaa isa jalqabaati. Akkasiin wayitan ilaalu, akkuma nama shunkurtaa quncisetti [haalaan gadde],'' jedhe. Yeroo dhiyoon asitti qonnaan bulaan kun ''hojii aartii hoolotaa'' jedhaman fayyadamuun bocaafi mallattoo garagaraa midhaassuu eegale. Adaadaan isaa lubbuu dhaban kunis hojiisaa kana jaalatu turan. Adaadaan isaa ''garmalee arjaa taate' kun yeroo dhumaaf kan isa daawwatte ji'a Caamsaa keessa ture. Kunis weerara Covid'n uggurri Awustiraaliyaatti labsamuu isaatiin dura ture. Gaafa Kamisaa hojiin hoolotaan midhaasse kun buufataalee TV fi miidiyaa hawaasummaa irratti qoodamaa ture. Otoo isheen nu waliin jiraatte silaa haalaan itti gammaddi turte jedha Jaaksan. ''Onnee isheef hojjedheen namoonni hedduun gammaduu oggaa agarte guddoo boonti. Kuni jaalala...''	https://www.bbc.com/afaanoromoo/oduu-58327277
politics	Mootummaa Oromiyaa: 'Loltuun Eertiraa Oromiyaa keessatti nageenya kabachiisuuf bobba'e tokko hin jiru'	"Jiraataan Godina Horroo Guduruu Wallaggaa Aanaa Abbayyi Coomman maqaan isaa akka eeramu hin barbaanne, aanaa isaanii keessatti loltoonni Ertiraa buufatanii hawaasa dararaa jiru jechuun BBCtti hime. Namni BBCn dubbise kun loltoonni kunneen afaan isaan dubbatan (Afaan Tigree), amala loltoonni Itoophiyaa qaban irraa haala adda ta'een hawaasa kan dararaniifi gara naannichaa haaraa kan dhufan waan ta'aniif loltoota Ertiraa ta'uu hin hafan jechuun bifa shakkiitiin dubbata. Loltoonni kunneen uffannaa Raayyaa Ittisa Biyyaa Itoophiyaa akka uffataniifi namoota sababa barbaaduun reebuu, hidhuu, qabeenya namoota dhuunfaa saamuu raawwachaa jiru jechuunis himata. Paartiin Adda Bilisummaa Oromoo - ABO ibsa tibbana baaseen loltoonni Ertiraa naannoo Oromiyaa, keessumaa Aanaa Abbayyi Coomman keessatti 'dararaa hin malle uummatarraan gahaa jiru' jechuun ibseera. Loltoonni kunneen naannoo Oromiyaa godinoota adda addaafi naannolee akka Beenishaangul Gumuuz keessattis bobba'anii hawaasa 'dararaa' akka jiran ragaan qabas jedhee ture dhaabichi. Haala walfakkaatuun kana duras Dubbi-himaan 'Waraana Bilisummaa Oromoo' waraanni Ertiraa Oromiyaa keessatti bobbaafamuu 'ragaa qabatamaan qaba' jechuun himatee ture. Ta'us, ifatti ragaa dhiheesse hin qabu. Waraana Tigraay keessa eegaleen walqabatee loltoonni Ertiraa daangaa ce'uun Itoophiyaa seenaniiru. Yeroo dheeraaf mootummaan kana haaluus dhihoo ifatti amanuun akka bahan waliigalteerra gahuu himeera. Ta'us, ammallee hin baane jechuun Ameerikaa dabalatee biyyoonni Lixaa ibsu. Waraanni Ertiraa daangaa ce'uun ala sarbama mirga namoomaa 'hamaa' jedhamu raawwateera jedhamuun qaamolee mirga namoomaan himatama. Mootummaan Ertiraa garuu himannaa kana ni balaaleeffata. Mootummaan naannoo Oromiyaa gama isaatiin loltuun Ertiraa tokkoyyuu naannicha keessatti nageenya kabachiisuuf bobbaafamee hin jiru jedheera. Dubbi-himaan Mootummaa Naannoo Oromiyaa Getaachoo Baalchaa BBCtti akka himanitti, dhimmi loltoota Ertiraa kun ajandaa hafarfamaa jiru malee waan qabatamaadhaan lafarra hin jirreedha jedhan. ""Amma akka biyyaatti osoo hin taane akka naannoo keenyaatti loltuun Ertiraa nageenya naannoo keenyaa eeguuf bobbaafame hin jiru. Kallattiin kun itti ta'us hin jiru. ''Raayyaa ittisa biyyaa, humna addaa Oromiyaa, poolisii Oromiyaafi Federaalaa, akkasumas milishaa Oromiyaa qofa kan bobbafamee jiru,"" jedhan. Loltoonni Ertiraa Oromiyaa keessa seenaniiru jedhanii kan odeessan humnoota hariiroo mootummaa Itoophiyaafi Oromiyaatti hin gammadnedhas jedhan Obbo Getaachoon. Loltoota Ertiraa fakkeessuudhaan kanneen uffannaa loltoota Ertiraa uffachiisanii hawaasa miidhaa jiran humnoota Shanee kan mootummaan shororkeessummaan farrajedhas jedhu. ""Humnoonni Shanee yoo barbaadan uffata Raayyaa Ittisa Biyyaa uffatu, yoo barbaadan uffata humna addaa, yoo barbaadan uffata loltuu Ertiraa uffatu. ''Humnoonni TPLF bobbaase kunneen uffannaa garaagaraa uffatanii socho'u. Afaan Tigriffaafi afaan saba adda addaas dubbatu,"" jedhan. ""Humnoonni akkanaa yeroo too'atamanitti qabatamaadhaan Afaan Oromoos kan hin beekne, Oromoos kan hin taane garuu akka waan Oromoof qabsaa'uu fakkaatee kan uummata dararu humna juuntaadhaan bobba'etu jira. ''Kun loltoota Getaachoo Asaffaatiin ijaaramanidha,"" jedhan Obbo Getaachoon. Loltoonni Ertiraa Wallaggaafi Gujii keessatti bobbaafamanii ummata dararaa jiru jedhamee kan odeeffamu olola maqa-balleessii mootummaa irratti adeemsifamu ta'uu irraa kan hafe waan dhugaarraa fagaate jedhan anga'aan kun. Kanaan dura himannaan walfakkaataa humni Addaa Amaaraa Oromiyaa keessa bobbaafameera jedhu dhihaatee ture. Yeroos mootummaan deebii kenneen sobadha jedheera. Gama Lixaafi Kibba Oromiyaa bakkeewwan hidhattoonni kana dura ABO jala turaniifi WBO jedhanii of waaman kan mootummaan Shanee jechuun galmee shororkeessummaa keessatti kaa'e ni sosso'u. Gareen kuni ajjeechaafi badii garaa garaan himatama. Yeroo dheeraaf garuu himannaa mootummaafi jiraattotaan irratti ka'u hin fudhatu. Dhihoo garuu yeroo jalqabaaf lammiilee Chaayinaa sadii ugguree gadhiisuu ifatti amaneera. Mootummaan sochii hidhattootaa kana to'achuuf humnoota nageenyaa naannoofi federaalaa bakkichatti kan bobbaase waggaa lama duradha."	https://www.bbc.com/afaanoromoo/oduu-57311774
entertainment	Duula diddaa 'uffata harmaa' dubartoota Kooriyaa Kibbaa	"Dubartoonni Kooriyaa Kibbaa suuraa osoo uffata harma ittiin qaban hin uffatiin ka'an marsaalee hawaasaa irratti maxxansuun duulatti jiru. Sochiin kun hashtag #NoBra jedhuun marsaalee hawaasaa irratti daran babal'atee jira. Duulli kun erga taatoo fi weelliftuun biyyattii Sulliin suuraa 'uffata harmaa' malee kaate Instagram ishee hordoftoota miliyoonotaan lakkaa'aman qabu irrati dhoobdeen booda. Ergasii boodas akka mallattoo duula kanaatti ilaalamti. Gadi baatees 'uffata harmaa' uffachuu fi dhiisuun dhimma ""bilisummaa dhunfaati"" erga jedhu dabarsa jirti. Namoota hedduurraa ergaan deeggarsaa akka ishee gahuu dubartootaa fi dhiirota hedduurraa ammoo 'beekaa xiyyeeffannoo barbaacha akkas goota' qeeqni jedhu ishii mudata. ""Uffata harmaa uffachuu dhiisuun filannoo ta'us, yeroo mara uffata fiixee harmaa ishii mul'isu uffattee suuraa kaatee maxxansiti. Sana gochuu hin qabdu,"" jechuun fayyadamaan Instagram tokko ishee qeeqee barreesse. Kooriyaa Kibbaatti duula akka kanaan yaada ofii ibsachuun waan baratamaa dhufedha. Bara darbe duula 'Escape the Corset' jedhuun dubartoonni hedduun rifeensa dheeraa isaanii ofirraa haadanii osoo 'make-up' hin dibatiin suuraa ka'uun marsaalee hawaasaa irratti dhoobaa turan. Duulli kun ulaagaa bareedinaa jedhamee waan dubartoonni gochuuf sa'aatii dheeraa itti fudhatu mormuuf ture. Dubartoonni Kooriyaa Kibbaa BBC'tti dubbatan akka jedhanitti uffata harmaa malee socho'uu barbaadanis ija namaa sodaa gochuu hin dandeenye. Kooriyaa Kibbaa keessa jechama 'Gaze rape' ykn ijaan gudeeduu jedhamutu jira. Kana jechuun hanga akka xuqamte sitti dhagaahamuutti namni tokko osoo hin libsatiin gaaf nama ilaalu jechuudha. Uffata harmaa uffachuun kan dubartoonni yoo fedhan uffatan yoo hin feene dhiisan malee akka dirqamaatti fudhatamuu hin qabu jedhu dubartoonni kunneen. Gama biraan ammoo wayita uffata harmaa uffatan miirri dhukkubbii akka itti dhagaahamuu fi akka isaanitti hin mijanne himu. Jiddugala Qorannoo Harmaa Awustiraaliyaa, Yuunivarsiitii Wologoongitti fiiziyooteeraappiistii kan ta'an Dr Deyidir Makgii garuu uffata harmaa uffachuun fayyaafi dhaabbii qaamaa gaarii qabaachuuf akka fayyadu dubbatu. Keessumaa warri harmi isaanii guddaa ta'e uffata harmaa hin uffatan yoo ta'e dhibee dugdaaf saaxilamuu danda'u jedhu. Dubartoonni wayita uffata harmaa uffatan miirri dhukkubbii itti dhagaa'amuu fi itti hin tolle tarii uffata harmaa sirii hin filanne ta'a jedhu ogeeyyiin. Amma duraa uffata harmaa uffachuun kaansarii harmaa waliin hariiroo qaba  waan jedhu qorannoon mirkaneesse hin jirus jedhu. Sochiin diddaa uffata harmaa kun Kooriyaa Kaabaa qofa osoo hin taane biyyoota hedduu keessatti baratamaadha. Yeroo baay'ee miidhaa saalaa fi olaantummaa dhiiraa mormuuf akka mallattootti itti fayyadamu."	https://www.bbc.com/afaanoromoo/oduu-49547979
health	Guyyaa tokkootti lakkoofsi namoota Covid-19'n qabamanii inni guddaan galmaahe	Erga weerarri Covid-19 addunyaa mudatee guyyaa tokkotti namoota vaayirasichaan qabamanii inni guddaan Sanbata xiqqaa galmaahuu Dhaabbatni Fayyaa Addunyaa beeksise. Akka ibsa dhaabbatichi guyyaa Sanbata xiqqaa kenneen lakkoofsi namoota haaraa qabamanii 260,000 ta'uu ibseera. Kuniis erga weerarichi addunyaarratti mul'atee yeroo duraf guyyaa tokkotti namni nuusa miiliyoona tokkoo ol qabamee jechuudha jedheera WHO'n. Biyyoota namootni haaraan hangi kun akka qabaman gumaacha guddaa godhan US, Biraaziil, Indiyaafi Afrikaa Kibbaadha. Erga Waxabajjii 10 boodas yeroo duraatiif lakkoofsi namoota sababa vaayirasii kanaan lubbuu isaanii dhabanii inni guddaan galmaaheera. Guyyaa tokkotti namoota 7,360 ol ta'antu lubbuu isaanii dhabe. Lakkofsii inni guddaan namoota haaraa qabamanii kana galmaahee ture Jimaata darbe ta'uus kan Sanbata xiqqaa kaleessaa ammoo kan Jimaataanis ol ta'ee argameera. Yeroo ammaa lakkoofsi namoota Koroonaavaayirasiin addunyaarratti qabamanii jiranii miiliyoona 14 kan tare yoggaa ta'u, kanneen sababa dhibee kanaan lubbuu isaanii dhaban ammoo 600,000 ol ta'uu gabaasni Yunivarsiitii Joons Hoopkiin ni mul'isa. US keessatti namootni haaraan hedduun qabamaa jiran magaalota gara kibbaa jiran kanneen uggura sochii labsuuf rincicaniifi maaskii uffachuun dirqama akka ta'es hin labsine keessattiidha. Filooridaa, Teeksaasiifi Arizoonaan kutaalee biyyaa weerarichi itti cimaa jiruudha. Filooridaan amma gidduugala weerara kanaa taateetti kan jedhamtu yoo ta'u, Sanbata xiqqaa qofa namootni haaraa 10,000 vaayirasichaan yoo qabaman kan lubbuu dhaban ammoo 90. Waliigalatti namootni Filooridaatti Vaayirasichaan qabaman 337,000 kan du'an ammoo 5,000 gahaniiru. Biraaziliifi Indiyaan byyoota biroo Vaayirasichi itti hammaachaa jiru yoo ta'u aardii Afrikaa keessaa Afrikaan Kibbaa lakkoofsa namoota vaayirasichaan qabamaniinis kanneen lubbuu dhabaniinis dursaa jirti. Guyyaa Sanbata xiqqaa biyyoota lakkoofsa namoota haaraa qabamanii isa guddaa kan galmeesite yoo ta'u Keeniyaanis akkasuma lakkoofsa namoota haaraa qabamanii isa guddaa 688 galmeessiteetti. Gama kaaniin biyyotni lixa Awrooppaa vaayirasicha to'annoo jala oolfatan daangaa fi dalala isaanii banuu eegalaniiru. Haata'u malee biyyoota akka Ispeen keessatti weerarichi deebi'ee hammaachuu akka danda'u agarsiiftuuwan mula'achaa jiru.	https://www.bbc.com/afaanoromoo/oduu-53461747
sports	Paarisitti taphattoota PSG fi namoota maqaa guddaa qaban irratti saamicha kan raawwatan himataman	Dhiiroonni torbaa fi dubartiin tokko yakka hannaa namoota beekamoo irratti Paaris keessatti raawwataniif qoratamaa jiru. Shakkamtootni umuriin isaanii waggaa 27 hanga 31 gidduu jiran, bara 2018 fi 2019 gidduu namoota beekamoo taphataa PSG yeroo sanaa fi Chelsii ammaa Tiyaagoo Silvaa dabalatee kaan saamuun qoratamaa jiru. Tilmaamaan qabeenya doolaara miliyoona shan baasu, faayaa fi meeshaalee gati jabeeyyii kaan mana jireenyaa namoota beekamoo Paaris keessaa jalaa hatameera. Qabeenyi hatame booda guutummaan galmee namoota xiyyeeffannoo hannaa jala galaniifi teessoo isaanii waliin to'annoo jala oole. Taphataa Erik Maksiim Chuupoo Mootingi dorgommii Shaampiyoonsi Liigii PSG'n Liiverpuul waliin ji'a Sadaasaa bara 2018 keessa taasise irratti taphataa ture. Yeroo sana ture manni isaa saamamuun qabeenya doolaara 720,000 tahu kan dhabe. Ji'a tokko osoo hin guutiin dursaan taphattootaa PSG yeroo sanaa Tiyaagoo Silvaan tapha irraa akkuma deebi'een faaya fi sa'aatii gati jabeessa tahe manaa kan dhabe. Qabeenyi kun doolaara miliyoona 1.4tti tilmaamama. Kaameeraan manaa CCTV irraa akka argametti namootni lama ujummoo rooba mana irra dabarsu irraan yaabbachuun mana isaa karaa foddaa yoo seenan mul'ise. Erga seenaniis qabeenya jalaa bade kana borsaatti naquun fudhatanii yero bahan argameera. Namootni beekamoon biroo hataman, raapperii beekamaa Firaansi Boobaa, TV irratti sagantaa dursuun kan beekamu Paatirik Seebaastiyaan, ogummaa nyaata qopheessuun kan beekamu Jiin Piire Vigaatoo fi sooressa lammii Saawudii tokkodha. Poolisiin akka jedhetti shakkamtootni mana miidhamtootaa karaa foddaa seenuun qabeenya isaanii hatan. Adoolessa 2019 keessa qorannoo bilbila isaanii fayyadamuun shakkamtootni torba to'annoo jala ooluu polisiin hime. Akka gabaasa AFPtti, garee to'annoo jala oolan keessaa muraasni booda irra himata irratti dhiyaate amananiiru, yookaan yeroo hannaatti duubaan nama eegaafii turre jedhan. Garee saamtotaa taphattoota bebbekamoo irratti xiyyeeffatan keessaa lama ammoo maqaa masoo The Cat fi Bidou jedhamu akka qaban himame. Shakkamaa saddeettaffaan mana jireenyaa Kaaba Paaris naannoo Ooberviilers jedhamutti isaaniis kireesse meeshaan hatame keessaa argame ammoo himata irratti dhiyaate haale. Qabeenya hatame hin fudhanne, miseensa garee saamtotaa kanas miti jedhe, akka gabaasa AFPtti. Dhiyeenya kanas saamichi guddaan magaalaa Paaris keessatti raawwateera. Taphattootni sadii PSG kanneen saamaman keessatti argamu. Taphataa cimaan kilabichaa Angel Di Maariyaan jalqaba bara kanaatti osoo tapha kilaba isaa irra jiruu maatii isaa irratti saamichi gaggeeffameera. Bara 2016, lammiin Ameerikaa haalaan beekamtii qabdu Kiim Kaardaashiyaan naannoo mana jireenya ishee Paaris jirutti saamamtee ture. Hoteelotni magaalicha keessaas gochaa saamicha akkasiif saaxilamaa turan. Bara 2019, gareen saamtotaa qawwee hidhatan faaya fi uffata doolaara 390,000 baasu, hoteela Peninsulaa jedhamu bakka beekamaa Arc de Triomphe irraa darba dhagaa tokko qofaa fagaatutti saamaniiru. Faaya Yuuroo miliyoona 4.5 baasu waggaa dura suuqii Riiz jedhamu keessaa hatamee, boodarra argameera. Bara 2013 ammoo gareen saamtotaa qawwee qabatanii faaya Yuuroo miliyoona 40 baase hoteela Cannes keessatti agarsiisa irra osoo jiruu hataniiru.	https://www.bbc.com/afaanoromoo/oduu-57575010
sports	Atileetiin Itoophiyaa Shuraa Qixxaataa osoo eenyuyyu hin eegiin Maraatoonii Landan injifachuun hedduu ajaa'ibsiise	Atileetiin Itoophiyaa Shuraa Qixxaataa maraatoonii Landan irratti injifannoo argateera. Atileetii Keeniyaa Eliyud Kipchoogee caaluun sadarkaa 1ffaan yoo xumuru Kipchoogeen 8ffaan xumure. Eliyud kipchogeen dorgommii kana mo’achuu hin dandeenye. Kipchogeen haalaan eegamaa turus sadarkaa 8ffaan xumure. Shuraa Qixxaataa dorgommicha sa’a 2:05:41 galuun 1ffaan xumure.  Lammiin keeniyaa Vinsent Kipchumba 2ffaa yoo bahu, Siisay Lammaa 3ffaa baheera. Kipchoge dorgoma jedhamee kan eegamaa ture Mosinet Geremew dorgommicha sadarkaa 4ffaan xumure. Waasihun Mulee 5ffaa, Tolaa Taammiraat 6ffaan yoo xumuran atileetotni Itoophiyaa dorgommii kanaan milkaa’aniiru. Shuraa Qixxaataa akkan dorgommicha mo’adhuuf Qananiisaan na gargaarera jedhe. Haala akkamiin akkan fiiguu qabu isatu na gorsaa ture jedhe. Shuraan dorgommicha mo’achuu isaaf akka hedduu gammades himeera. Atileetiin Itoophiyaa Qananiisaa Baqqalaa miidha isa mudateen Jimaata darbe ture akka dorgomuu hin dandeenye kan ibse. Dorgommiichi Qananiisaa fi Kipchoogee gidduutti taasifama jedhames haalaan eegamee ture. Atileetotni lamaanuu dorgommichaan saffisa guddaa addunyarratti kan galmeessan yoo tahu Qananiisaan bara darbe Berlinitti sekendii lamaaf qofa ture rikardii cabsuu irraa kan hanqate. Haalli qilleensaa Landan ammaa roobaa fi qilleensa ciidha hamaan kan guutamedha. Dorgomtoota Maraatooniif rakkisaa tahuu akka hin hafne miidiyaaleen UK gabaasa turan. Dorgommii Maraatoonii dubartotaa Landan Virjin Manii Landan kanaan atileetiin Keeniyaa rikardii harkaa qabdi Birigid Kosgi 1ffaan yoo xumurtu, atileetiin US, Saaraa Haal ammo 2ffaan xumurte. Atileetiin Keeniyaa biraan Ruut Chpinigetich sadarkaa 3ffaan xumurte. Atileetotni Itoophiyaa Asheetee Bakaree fi Magartu Alemu sadarkaa 4ffaa fi 5ffaa qabachuun dorgommicha xumuran.	https://www.bbc.com/afaanoromoo/oduu-54410099
politics	Waraana Tigraay: :Yeroo humnoonni TPLF Maqalee galan maaltu ta'e?	"Humnoonni naannoo Tigraay waraana baatiiwwan saddeetiin ol tureen booda Waxabajji 28, 2021 magaalaa Maqalee yeroo deebisanii qabatan ummanni hedduun gammachuu ibsachuuf daandiitti bahan. Jiraattoonni magaalattii alaabaa mirmiirsaafi richiitii dhukaasaa miira gammachuu isaanii akka ibsatan dubbatu. Mootummaan federaalaa finciltoonni Tigraay kan riiformiiwwan siyaasaa diduun buufata waraana biyyattii kaabaatti argamu irratti haleellaa raawwachuun himataman, baatii Sadaasaa keessa ture kan Maqalee keessaa ari'achuun to'atee ture. Amma ammoo, naannichatti ""gargaarsa namoomaaf jecha dhukaasa dhabuuf'' murteesse. Waraana naannichatti gaggeeffameenis namoonni kumaan lakkaa'aman yoo ajjeefaman, kanneen kuma 350 ta'an ammoo beelaaf saaxilamaniiru. Kana malees, kanneen miliyoona lamaa ol ta'an bakka jireenyaa isaaniirraa buqqa'aniiru. Dhiheenya kana ammoo waraanni loltoota 'Humnootii Ittisa Tigraay' fi humnootii mootummaa federaalaa jidduutti Maqaleedhaan alatti cimuun gabaafamee ture. Haata'u malee, haleellaan guyyaa Wiixata gaggeeffame ammoo finciltoonni osoo hin eegamiin deebiisanii magaalaa Maqalee qabachuu dandeessiseera. Kunis waraanaa cimaa naannichatti gaggeeffamaa tureef sadarkaa jijjirraa isa cimaa ta'uu mala. Ibsa Mootummaa Biyyaaleessa Bulchiinsa Tigraay  kan ofiin jedheen baheenis, 'injifannoo ajaa'ibaa' jedheen leelliseera. Itti dabaluunis, ''amma Maqaleen gutummaan guutuutti to'annaa Humnootii Ittisa Tigraay jala galtee jirrtis,'' jedheera. Ibsichi dabaluunis, uummannifii humnootiin finciltootaa, ''hanaga Tigraay gutummaatti humnootii weerartootaa irraa bilisa taatuutti of eeggannoon'' akka turaniif waamicha taasiseera. Dubbi Himaan gare fincltootaa Obbo Geetaachoo Raddaa waliigaltee dhukaasa dhaabuutiif fedhii gadaanaa qabaachuu CNNtti himeera. ''Tigraay hanga humnootii diinaa kamiiyyuu irraa gutuummaatti quliqullooftutti hin dhaabbannu. Kun kan nu gaafatu hunda ni raawwanna.'' Kibxata wayita CNNtti dubateetti akka jedheetti, loltoonni TPLF humnootii mootummaa kallattii kibbaafi baha Maqaleettiin hordofanii harii'ataa jiru. Qondaalli federaalaa toko madda oduu AFPtti akka himaniitti, bulchiinsi yeroo naanoo Tigraay kan Maqalee keessaa waan finciltoonni ''kallattii hundaan'' dhiyaataniif guyyaa Wiixataa magaaattii bahuuf murteesse jedhe. ""Hundinu bahaniiru. Isaan hafan waaree booda bahan... Naannichi mootummaa hin qabu,'' jedheera. Haata'u malee, jiraattoonni gammachusaanii ibsataa jiru. Namni haalicha ijaan argee APFtti himee tokkoos, ''Hundinuu manasaaniitii ala jiru. Hunduu gammachuun daandiiwwan irratti sirbaa jiru,'' jedhe. Mootummoota Gamtomaniitti Ejansiin Daa'immanii (UNICEF), guyyaa Wiixataa loltoonni mootummaa Itoophiyaa waajirawwan isaa magaalaa Maqalee keessa seenuun meeshaalee saataalaayitii isaa barbadeessuu beeksiise. ''Nuti gonkumaa yoomuu nurratti xiiyyeeffatamuu hin qabaatu,'' jedheera ibsa taatee kana ilaalchiisuun baaseen. Mootummaan Itoophiyaa ammoo sababii gargaarsa namoomaatiif lolli waraanaa akka dhaabbatuuf  jechuun bulchiinsi yeroo naannoo Tigraa dhiyeesse jedhe hordofee addatti ofumaaf dhukaasa dhaabuu murteessuu hime. Hojjattoonni deeggarsaa karaa akka argataniif, qonnaan bultoonni waqtii qonnaatti gargaarsa akka argataniifi namoonni biyya keessatti bakka jireenyaa isaanii buqqa'an akka deebii'aniif ta'uu akka sababaatti kaasuun dhukaasa dhaabuuu kan beeksise Wixata darbe. Barreessaan Olaanaa UN Antooniyoo Guterees, MM Abiy Ahimad waliin dubbachu himaniiru. ''Namoonni nagaa eegumsa rgachuu, warri deegarsa barbaadan ammoo gargaarsa qaqabsiisuufi furmaata siyaasaa barbaaduun murteessaadha,'' jedhaniiru ibsa isaanitiin. UK, Ameerikaa fi Ayirlaanda ammoo Manni maree Nageenya Mootummoota Gamtoomanii walgahii atattamaatiif akka waamuuf gaafatan. Qaamooleen waraannicha keessatti hirmaatan hunduu ajjeechaa jumlaafi sarbama mirgoota namoomaa raawwachuun himatamu. Ammatti sadarkaan loltoota Ertiraa kan waraana Itoophiyaa gargaaruuf Tigraay seenanii ifa miti. Haata'u malee, jiraataan magaalaa Shiree tokko loltoonni Ertiraa gara kaabaatiin kalattii daangaatti socho'aa jiraachuu Rooyitarsiitti himeera. Jalqaba baatii kanaattis, UN haala beela kaaba Itoophiya keessaa ilaalchisuun ibsa baasee ture. UNtti dhaabbanni Sagantaa Nyaata Addunyaa (WFP), Dhaabbannii Nyaataafi Qonnaafi UNICEF hundisaanituu tarkaanfii atattamaatiif waamicha taasisaniiru. Haata'u malee, mootummaan Itoophiyaa biyyattii keessa beelli jiraachu hin fudhatu. Gama biraatiin ammoo, Itoophiyaa bu'aa filannoo biyyaaleessaa marsaa 6ffaa Waxabajjii 21 gaggeeffamee eeggataa jirti. Filannoon kun  paartiilee siyaasaa bebbeekamoon kan irratti hin hirmaatiin hafaniifi Tigraay dabalatee naannoolee biyyattii bakka gara garaatti hin gaggeeffamiin hafe ture."	https://www.bbc.com/afaanoromoo/oduu-57656240
sports	Olompikii Tookiyoo: Garee atileetiksii Itoophiyaa Tookiyootti qabxii 'gaarii' galmeessuuf kaayyeeffate	Olompikiin Tookiyoo 2020 Jimaata eegaluurratti atileetonni fiigichaan hirmaataniifi leenjistoonni qophii gahaafi qabxii kana dura ture caalu galmeessuuf qophii ta'uu BBC'tti himan. Taphni Olompikii Jimaata Adoolessa 23 - Hagayya 08, 2021 [ALI Adoolessa 16 - Hagayya 02, 2013] magaalaa guddoo biyya Jaappaan Tookiyootti taasifama. Itoophiyaanis Olompikii baranaa kanarratti atileetiksiidhaan alatti, bishaan daakkii, saayikilii (bishkileetii) akkasumas yeroo jalqabaaf tekuwaandoodhaan ni dorgomti. Itoophiyaan gosa fiigichaa torba, tarkaanfiin dabalatee, Tookiyootti ni dorgomti. Kanaafis, Federeeshiniin Atileetiksii Itoophiyaa Olompikii baranaa irratti atileetota 35 filachiisuu isaa beeksiseera. Garee kana keessa meetira 5,000 fi 10,000'n riikardii addunyaa kan qabatte Lattasanbat Giday keessatti argamti. Olompikii sababa weerara Covid-19 waggaa tokko booda qophaa'e kanaaf atileetonni Itoophiyaa baatiiwwan saddeetiif hoteela seenanii qophii gochaa turan. Qophiin isaanii hangami? Ummannii hoo qabxii akkamii irraa eega? Atileetonniifi leenjistoonni maal akka jedhan gareen BBC bakka leenjii isaaniittti argamuun dubbiseera. Yeroo dheeraaf qophii taasisuu isaanii kan himu Solomoon Olompikii Tookiyoo irratti 10,000m'n biyya bakka bu'ee dorgoma. ''Qabxii gaarii fidna jennee yaadna,'' jechuun BBC'tti hime. Atileet Solomoon yeroo dheeraaf meetira 5,000 fiigaa ture. Kanneen fiigicha meetira 10,000 irratti isa dorgomuu danda'an eenyu? ''Hanga yoonaa 5,000m irrattin fiigaa ture. Ani jorroo fiigichaa irratti isaan waliin dorgomuu dhabuus yeroo fiigan isaan beeka. Kan dorgomnu atileetota Keeniyaafi Yugaandaa abbaa riikardii ta'an waliin. ''Falmiin laafaa na qunnama jedhee hin yaadu. Garuu, ciminniifi laafinni isaanii maal kan jedhu dorgommii isaanii ilaalaan qophaa'e,'' jechuun BBC'f hime. Fiigichi 10,000m gaafa Jimaata Adoleessa 30, 2021 (ALI Adoolessa 23, 2013) dorgomamu irratti atileetota Itoophiyaan ala atileetota Keeniyaafi Yugaandaa irraa dorgommiin cimaa isa qunnama. Itoophiyaa irraa Solomoon Baaragaa waliin Yoomiif Qajeelchaafi Barrihuu Aragaawwii ni dorgomu. Olompika Riyoofi Landan irratti bara 2012 fi 2016'tti fageenya 5000m fi 10,000m warqii kan fudhate Mohaammad Faarah sababa ulaagaa hin guunneef Olompikii baranaa irratti hin hirmaatu. Olompikii irratti riikardiin 5000m akkasumas 10,000m ammallee atileetii Itoophiyaa Qananiisaa Baqqalaa harka jira. Qananiisaan bara 2008 Chaayinaa Beejingiitti yeroo dorgometti lamaanuu kan galmeesse. Shuraa Qixxaataan barana yeroo jalqabaafi Olompikii irratti hirmaata. ''Waldorgommi kana biyyaafillee ofiifillee medaaliyaa warqee hin fidna jenneetu hojii seeraan hojjennee itti qophaa'aa jirra,'' jechuun gaazexeessaa BBC Ammayyuu Ittaanaatti dubbate. Itoophiyaan maaraatoonii irratti kana dura dhiirotaan warqii afur argattee beekti. Lama Abbabaa Biqilaatiin bara 1960 Room, bara 1964 Tookiyoo, Maammoo Waldeetiin immoo bara 1968 Meksikootti. Waggaa dheeraa boodammoo bara 2000 irratti Atileet Gazzaahany Abarraa warqii fiduun isaa ni yaadatama. Maaraatoonii Landan bara 2020 Iluud Kipchoogee kan injifate Shuraan ammas irra deebiin Tookiyootti abbaa riikardii addunyaa Kipchoogee falma. Shuraa waliin Itoophiyaa irraa kanneen fageenyichaan maqaa gaarii horatan Leellisaa Deessisaafi Sisaay Lammaa ni dorgomu. Sadarkaa addunyaatti Kipchoogeetti aanuun yeroo saffisaa lammataa kan qabu atileetin fageenya dheeraan maqaa guddaa horate Qananiisaan sababa fiigicha gulaallii hin fiigneef osoo hin filatamiin hafeera. Leenjisaan olaanaa fiigicha fageenya dheeraa garee Itoophiyaa Komaandar Huseen barana yeroo jahaffaafi Olompikii irratti kan hirmaatan. ''Qabxii olaanaa biyya keenyaaf galmeessuudhaaf atileetonni keenyas, nuyis qaamaanis sammuudhaanis qophoofnee jirra,'' jechuun BBC'tti himan. Waggootaaf qabxiiwwan addunyaan atileetota Itoophiyaa ittiin beektu keessaa inni ijoo 5000m fi 10,000m dha. Komaandar Huseenis gareewwan kana hoogganu. ''Gareen koo afur. 5000 dhiiraafi dubara, 10,000 dhiiraafi dubara. Tokkoffaafi lammaffaa bahudhaafi kan xiyyeeffannee hojjetaa jirru,'' jechuun ofitti amanamummaan dubbatu. ''Yeroo kaanirraa qabxiin wayyaa'aa ta'e ni galmaa'a jedhe dubbachuu nan danda'a.'' Sababa kana jedhaniif keessaa tokko atileetota gosoota fiigichaa lamaan, koorniyaa lamaaniinuu, biyya bakka bu'an keessaa gara caalu atileetota haaraa Olompikii irratti hin hirmaanne ta'u isaanii eeruuni. ''Harka 100 keessaa 98% haaraa warra kanaan dura olompikii irratti hin hirmaanne wanta ta'anif miira gaariidhaan waldorgommii kanarratti hirmaatanii qabxii olaanaa ni galmeessu kan jedhu abdiin qaba.'' Garee kana keessa abbaan riikardii 5,000m fi 10,000m Lattasanbat Giday atileetii dhalootaan Itoophiyaa garuu Nezarlaandiif fiigdu, Siifan Hasan irraa morkiin cimaa ishee eeggata jedhamee eegama. Atileetiin bifaan gurraacha biyyoota Sahaaraa gadiirraa yeroo jalqabaaf Olompikiidhaan warqii argatte Atileet Daraartuu Tulluu, barana federeeshinii hoogganaa atileetota of duuba aansuun dorgomsiifti. ''Rakkoon tokko tokko cinaadhaan hin dhabamu garuu qophiin keenya baay'ee gaariidha. ''Addunyaan mo'achuudhaaf qophaa'a. Nutis akka biyya guddaa tokkotti qophaa'aa jirra,'' jechuun Pirezidantiin Federeeshinii Atileetiksii Itoophiyaa BBC'f himte. Keessumaa magaalaan Tookiyoo waggoota 57 dura Atileet Abbabaa Biqilaan maaraatooniin irra aane waan ta'ef Daraartuun dorgommiin baranaa ''addadha'' jetti. Baatii saddeet darban keessa federeeshinichi dorgommii sadii, biyya keessaafi ala dabalatee, kan ga'umsa atileetotaa itti hubatee filu taasiseera. ''Rabbi yoo nu gargaare qabxii gaarii fidna jennee yaadna. Wanti guddichi nu jeeqee sirriitti akka garaa keenyaa hin hojjennee nu godhe tokko Covid-19 dha.'' Weerarri Covid-19 qe'ee Olompikiittis mul'achuun yaaddoo dorgommichaa biraati.	https://www.bbc.com/afaanoromoo/oduu-57901144
health	Koronaavaayiras: Weerara Covid-19 ofirraa qolachuuf qophiin Itoophiyaa hanga ammaa akkami?	Itoophiyaatti namni Covid-19’n qabame kan jalqabaa erga qorannoon mirkanaahee ji’a lamaafi torban sadii ta’eera. Hanga ammaatti namootni vaayirsichaan qabamuun mirkanaa'e 1344, kan du'an 14 kan bayyanatan ammoo 231. Ji’ootni lamaan jalqabaa Itoophiyaa keessatti tamsa’inni vaayirasichaa laafaa ta’uus, ji’a Caamsaa keessa qorannoowwan gaggeefamaniin vaayirasichi saffisa guddan tamsa’aa akka jiru hubatameera. Namoota magaalaa Finfinnee keessatti vaayirasiin kun irratti argamuun mirkanaawe 900 ol keessaa harki irra caalaan seenaa imalaa kan hin qabneefi nama vaayirasichaan qabamuun isaanii beekame waliin tuttuqqan qaban kan adda hin baane ta’uunis ibsameera. Naannooleen Itoophiyaa sagalaiifi bulchiinsota magaalaa lama keessattis dhibeen kun tamsa’uun beekameera. Ofii hanga ammaatti Itoophiyaa keessatti hojiileen to’annoo hojjetaman akkami? Weerarri kun sadarkaa addunyaatti miidhaa qaqqabsiisaa jiru hawaasa magaalaa fi Baadiyaa hubachiisuuf ji’oota lamaan darban kutaalee hawaasaa fi qaamolee mootummaan hojiin hubannoo uumuu hojjetameera. Hojii kanaan dabalataan ammoo sochii idilee hir’isuuf imala magaaloota gidduutti taasifamu daangessuun hanga namoota geejiba uummataa konkolaataa tokko keessatti imalanii daangessus murtaa’ee ture. Namni walirraa siiqee akka adeemuufi taa’us ogeeyyiin gorsaa jiru. Namni manaa bahee yeroo socho’u Maaskii (haguugaa afaaniifi funyaanii) fayya akka kaawwatus dirqamni kaahameera. Gama Qorannoon Itoophiyaatti jalqaba yeroo vaayirasichi galuun mirkanaahu, biyyattiin laabraatoorii vaayirasii kana adda baasuu waan hin qabneef saamuda shakkamtootaa gara Afrikaa Kibbaatti erguun bu’aa isaa eeguun irra ture. Boodas yeroo gabaabaa keessatti Inistitiyuutii Fayyaa Hawaasaa Itoophiyaa keessatti yeroo duraaf qorannoo gaggeessuun eegale. Deeggarsa dhaabbilee garaagaraafi biyyoota biroorraa argameen amma Finfinneen alatti naannoleen hundi dandeetti qorannoo gaggeessuu akka qabaatan hojii hojjetameen ammaa gidduugaloonni qorannoo taasisan 46 gahaniiru. Guyyaa lama dura ibsa Ministirri Fayyaa Dr. Liyaa Taadessee kennaniin lakkofsi gidduugalawwan kanaa 29 gahee kan ture yoo ta’u meeshaaleen qorannoo jiran ammo 33 turan. Gidduugaloonni kunniin yeroo dandeettii guutuun hojii eegalan saamuda 7,500 guyyaatti qorachuu akka danda’anillee himanii turan. Ibsa Kibxata Tajaajila oduu Itoophiyaaf kennaniin ammoo lakkoofsi gidduugalootaa 46 gahuu malee guyyatti hangi namoota qoratamuu danda’anii hin ibsamne. Gama kanaan fooyya’inni jiraatus haala tamsa’ani vaayirasichaa amma jiru waliin dandeettiin qorachuu akkaan guddachuu akka qabu ogeeyyiin ni dubbatu. Gidduu gala yaalaa Erga vaayirasichi Itoophiyaa galuun beekamee giduugalawwan tursiisa fi yaala dhukkubsattootaa hedduun qophaa’aa turan. Manneen fi galmoota abbootii qabeenyaan mootummaaf kennamaa turaniin alatti galmi waltajjiiwwan gosa adda adda keessummeessuun beekamu Galmi Barkumees qophii barbaachisu xumuree dhukkubsattoota simachuu akka eegalee Tajaajilli oduu Itoophiyaa har’a gabaaseera. Daayireektarri gidduugala yaala kanaa Dr. Ismaa’eel Shamsaddiin gidduugalichi dhukkubsattoota yaala addaa(ICU) 40 fi kanneen biro 1,000 ol yaaluu akka danda’u himaniiru. Laabratoorii, mana qorichaa fi watootni barbaachisoon hunduu gidduugala yaalaa kanaaf qophaa’aniiru. Amma dhukkubsattootni Covid-19 kan yaalamaa jiran Hospitaala Eekkaa Kotobeetti. Naannolee keessattis bakki yaalaa hospitaalota keessatti qophaa’anii akka jiran gabaafamaa ture. Meeshaalee yaalaafi to’aannoo Dhibeen kun sirna hargansuu namaa miidhuun du’aaf kan saaxilu ta’uu isaatiin meeshaan hargansuu namaa deeggaru Veentiletar yeroo kamiyyuu caala addunyaarratti barbaadamaa ta’eera. Itoophiyaatti yeroo dhibeen kun argamuun jalqaba gabaafamu meeshaan kun akka biyyatti 22 qofa akka ture Dr. Liyaan himaniiru. Suphaa, Arjoomaa fi bittaadhaan amma lakkoofsi meeshaa kana guutuu biyyatti  221 gahuus ibsaniiru. Raabsi silindaroota Oksijiinii 3,600 raawwachiisu himan. Weerarri kun Itoophiyaa lixuu dura Maaskiiwwan miiliyoona 4 akka biyyatti turanitti dabaluun hanga ammaatti maaskiin miiliyoona torba raabsamuu Dr. Liyaan himaniiru. Ji’oota afur dhifan keessattis dhaabbilee fayyaaf qofa maaskiin miiliyoona 130 akka barbaachisuus dubbataniiru. Hanqinni meeshaalee fayyaa hakiimotaa sadarkaa addunyaattis rakkoo ta’e, Itoophiyaa keessatti rakkoon kun guddaa ta’uufi balaaf kan isaan saaxilu ta’uu ogeeyyiin fayyaa komachaa jiru. Dr. Liyaan hanqina kana furuuf hojjetamaa akka jru dubbataniiru.	https://www.bbc.com/afaanoromoo/oduu-52896750
health	'Koronaavaayiras waggoota lama keessatti baduu danda’a'- Tediroos Adihaanoom	"Hogganaan Dhaabbata Fayyaa Addunyaa (WHO) Dr. Teediroos Adihaanoom weerarri kun waggoota lama keessatti akka badu abdiin qaba jedhani. Ibsa Jeeneevaatti kennan irratti Ispaaniish Filuun 1918’tti waggoota lama gidduutti baduu dubbatani Dr Teediroos Adihaanoom. Teeknooloojiiwwan amma jiran garuu yeroo gabaabaatti dhibee kana balleessuuf akka gargaaran himani. WHOn Covid-19n walqabatee 'waan hamtuu dhufuuf jira' jechuun akeekkachiise 'Talaalliiwwan Koroonaa jalqaba bara 2021 dura hin eegiinaa'- WHO ""Wal-qunnamtiin jiraachuunsaa vaayirasicha tamsaasuuf kan gargaaru ta’us, teeknooloojiifi beekumsa weerara kana dhaabuuf nudandeessisus qabna’’ jedhani. Weerarri hamaan 1918’tti ka’ee ture, yoo xiqqaate namoota miiliyoona 50 ol galaafate. Koroonaavaayiras hanga yoonaatti namoota 800,000 ajjeesuun, miiliyoona 22.7 kan ta’an ammoo qabamanii jiru. Hanniifi malaammaltummaan meeshaalee ittisaa irratti raawwatamu anaaf yakka ajjeechaa waliin wal-fakkaataadha jedhaniiru Dr Teediroos Adihaanoom. Afriikaa Kibbaa dabalatee biyyoota hedduu keessatti himanni hanna meeshaalee ittisaa waliin wal-qabatu ka’aa jira. Keeniyaatti hiriirri mormii dhimma kana balaaleffatu guyyaa Jimaataa geggeeffamee ture. Dooktaroonni hoospitaalota mootummaa keessa hojjatan kaffaltii hin raawwatamin hafeefi hanqina meeshaalee mormuun hiriira kan taasisan. Meeksiikoon namoota 60,000 dhabuun sadarkaa sadaffaarra yoo jirtu, namoota 173,490 dhabuun Ameerikaatu dursaa jira. Kanarraa ka’uun ture kaadhimamaan paartii Dimookraat Joo Baayidan pirezidantiin biyyattii lammiilee keenya du’arraa baraaruu dadhabe jechuun kan komatan. Iddoowwan birootti maaltu ta’aa jira? Jimaata kaleessaa biyyoonni hedduun lakkoofsa olaanaa namoota haaraa vaayirasichaan qabamanii gabaasanii jiru. 'Koronaavaayirasiin Itoophiyaatti hammaachuu mala' Vilaadimiir Puutin talaallii Covid-19 kennamuuf mirkaneeffame qabna jedhan Kooriyaan Kibbaa Bitootessaa as lakkoofsa olaanaa ta’een namoonni 324 haaraan qabamaniiru jechuun yoo ibsitu, sababni ol-ka’uu lakkoofsa kanaas manneen kadhannaa, muuziyeemota, manneen dhichisaafi sirbaati jedhamuun cufamanii jiru. Awurooppaa biyyoota muraasattis lakkoofsi ol-ka’aa jira. Poolaandi namoonni 903 akkasumas Isloovaakiyaan 123 naduraa qabamaniiru jechuun Jimaata yoo gabaasan, Ispeeniifi Faransaayis guyyoota muraasa darbanitti namoonni haaraa qabaman akka malee dabalaniiru jechaa jiru. Dhoohinsa magaalaa Beeyiruutitti mudateen namoota 178 jalaa kan du’an Libaanoos, sababa dabaluu namoota vaayirasichaan qabamaniitiin dhorkaa sa’aatii dabalatee tajaajiloonni gargaraa akka citan taasiftee jirti."	https://www.bbc.com/afaanoromoo/oduu-53872732
politics	Daandii Dasee irraa gara Finfinnee geessurratti maaltu mudate?	Imaltoonni Godinaalee Walloo Kaabaa, Kibbaa fi Waag-Gimraa irraa gara Magaalaa Finfinneetti imalanii fi konkoolaachiftoonni torbanoota muraasaa asi daandiirratti danqamuu dubbatu. Imaltoonni fi konkolaachiftoonni BBC Amaariffaan dubbise akka jedhaniitti, erga daandii dheeraa imaluun keellaa sakkata’insaa Oromiyaa- Shawaa Kaabaa keessatti argamu qaqabaniin booda qaamoolee nageenyaatiin danqamu. Konkolaattoonnis imaltoota waliin dhufan qabatanii bakka dhufanitti deebii’uuf dirqamu dubbatu. ‘‘Sababii wayita gaaffannuutti deebiin nuuf kennamu kan gargaraati’’ jedhu. Sababii kanaatinis namoonni hedduun qormaanni hojii, beelamni wallaansaa fi kkf jala darbu kaasu jedha. Sakkatta’insi cimaan baatiiwwanii dura eegalee garuu tibbana itti cimuunsaa himame kanaan mormuunis Magaalaa Dabra Birihaaniitti daandiin cufamee ooluu aanga’oonni naannichaa BBCtti himan. Mootummaan federaalaa garuu erga sanadiiwwan argame booda qaamuma  to'annoo nageenyaa cimaa taasifamuutiin kan walqabate akka ta'e hima. Ittaanaa Ittigaafatamaan Qajeelcha Nageenyaafi Tasgabbii Godina Shawaa Kaabaa Salamoon Altaayyee, keellaawwan Shanoo, Laga Xaafoo fi Alaltuu keessatti argaman irratti humnootiin nageenyaa waraqaa eenyummaa ilaaluun ‘‘namni haaraan’’ ni gala jedhamuun imaltoota rakkinaaf saaxilaa turan jechuutu gabaafame. Dhimma kaans qaama dhimmisaa ilaalatuutti gabaasa taasisuun naannoleen lamaan akkasumas godinaaleen ollaa waliin dubbachuun furuuf yaaliin taasifamulleen osoo furmaata hin argatiin tureera jedhan. ‘‘Guyyaa tokko nagaa ta’e yoo jedhame, guyyaa biraa yoo raawwatamu argama. Guyyaatti hanga atobisii sadii karaa yeroon itti deebii’an jira. Guyyoota darbaniitti ammo itt cimeera.’’ Haata’u malee erga naannooleen Amaaraa fi Oromiyaa qaama Federaalaa dhimmisaa ilaallatu waliin mari’atanii booda dheengadda halkan sa’aatii 12 irraa kaasee daandii saaqamu ittaanaa itti gaafatamaan kun dubbatan. Imaltoonni waraqaa Finfinnee hin qabne hin darban jedhamuufi konkolaachiftoonnis badii malee akka adabaman akkasumas kan ‘maaliif?’ jechuun ija jabaate gaafate reebichi akka irra gahu iyyanni isaan bira gahuu himu. Qondaalli kun kanaafis humnootii addaa naannoo Oromiyaafi milishotaa naannichaa haa himatan malee Mootummaan federaalaa garuu to’annoo keellaa gubbaatti taasifamu kanaaf deebii qaba. Deetaan Ministira Tajaajila Komunikeshinii Motummaa Federaalaa Salaamaawiiti Kaasaa, dhimma kanarratti deebii kennaniin, naannoo Amaaraa humnootii TPLFn to’atamanii turan keessaa meeshaalee waraqaa eenyummaa hojjachuuf tajaajilan dabalatee sanadiwwan adda addaa to’atamuu kaasun, dhimmichi to’annoo nageenya cimaan kan wal qabatu ta’u dubbatan. Adeemsa irratti fooyya’insa gochuun akka barbaachisuufi caasaalee nageenyaafi tikaas qulleessuun akka barbaachisu Salaamaawiiti kaasaniiru. Dhimmicha irratti Ittaanaa Komishinaraa fi Ittigaafatamaa Komunikeshinii Poolisii Oromiyaa akkasumas bulchaa Aanaa Shanoo Qombiibiiti fi aanga’aa komunikeshinii dubbisuuf yaaliin BBCn taasisee hin milkoofne.  Dargaggoo Baakaal Taamiruu torban darbe keessa dorgommii Shaamipiyoonaa Naannoolee Itoophiyaa irratti hirmaachuuf Dasee ka’uun gara Hawaasaatti imalaa ture. Haata’u malee imalarratti Sandaafaa fi keellaawwan isa darbee jiran irratti waraqaa eenyummaa gaafataa akka turan kaasuun, ‘‘Sandaafaa erga geenyee ammo waraqaa eenyummaa naannoo biraa qabachuuu yoo argan nu buusan,’’ jedha. ‘‘Gara dorgommichaa deemaa kan turre lakkoofsaan gara 25 taana turre. Daraggoonni hin darban nuun jedhan.’’ Akkasumas namoonni umurii garaa garaa garuu kan waraqaa eenyummaa naannoo Amaaraa qaban ilaaluun akka buusan dubbata. Boodarra bilbilaan erga gara Federeshinii kubbaa miilaatti bilbilameen booda turtii sa’aatii afuriin booda akka darbarfaman hima. Yeroo sanattis deebii miseensoota nageenyaan kennameef, sababii ‘‘humnootiin Tigraay naannoo Amaaraa Dasee seenanii turaniifi Qobboos buqqaatoonni hedduun waan jiraniif waraqaa eenyummaa Amaaraa jedhu hojjachiifachuun Finfinnee akka hin galleef to’achuuf’’ akka ta’e itti himamu kaasa. Konkolaachisaan BBCn dubbise fi Finfinnee waajiira mootummaa tokko keessa akka hojjatu hime Mohaammad Sayid, baatii tokko dura wayita hojiif bakka dhaqe Dasee irraa deebii’uutti irra caalaa konkolaataa ummataafi miinii baasiwwan irratti akka xiyyeefatamu taajjabuu dubbata. Innis bakka keellaatti dargaggoo qormaata hojiitiif Finfinnee dhufaa ture tokko hayyama humnoota nageenyaatiin fedhee fidu hima. Namoonni waraqaa eenyummaa Finfinnee qabatan ammoo rakkoo tokko malee yoo darban argus himeera. Bulchaan Dhaabbata Atobisiiwwan ummataa tokko kan ta’an Obbo Kuraabaachoo Taaddasaa gama isaanitiin, erga baatii tokkoon asi konkolaataawwan yeroo garaa garaatti sa’aatii dheeraaf daandii irra akka dhaabbatanii fi daandii guyyaa tokkotti galu qaban Dabra Birihaan irra buluuf dirqamu dubbatu. Kanaanis imaltoonni baasii hin barbaachifneef saaxiluun alatti dhaabbatichas kisaaraaf saaxileera jedhan. Sababii kanaatinis namoonni dhimma garaa garaatiif manasaanitii bahan rakkinaaf saaxilamu kaasu. Haata’u malee haala amma biyyattiin keessatti argamtuun walqabatee daandiichi hordoffiifi to’annoo akka barbaachidu akka amanan kan ibsan Ittaanaan Itti gaafatamaa Qajeelcha nageenyaafi Tasgabbii Shawaa Kaabaa, ta’us adeemsichi haala mirga socha’u lammiilee hin sarbineen ta’u akka qabu dubbatan. * Namoonni yaadasaanii kennan nagenyasaaniif jecha maqaansaanii geedarameera.	https://www.bbc.com/afaanoromoo/articles/c6pe743mdd1o
health	'Suutuma harkikoofi miillikoo socho'uu dadhabe'	Zhaaviyer Alfoord ogeessa fiilmii dalaguudha. Kana dura seenaa namootaa viidiyoon hima ture. Amma garuu kaameraa ofitti garagalchee dhukkuba addaa irreefi miila isaa gogse ibsuuf itti fayyadama. Dhukkuba narvii miidhu qabaachuu koo yoo natti himani baay'een rifadhe. Dhukkuba kana takkaa dhagahee hin beeku. Kan na gorse jalqaba oduu gaarii natti hime - dhukkubichi si hin ajjeesu kan jedhu. Ergasii oduun badaa dhagahame - sababa nama qabuus ta'e qorichi isaa hin beekamu jechuun natti dubbate. Akka natti hammaataa deemu, yeroo keessa harka, irreefi lukakoo fayyadamuu akka hin dandeenye natti hime. Yeroo sanatti addunyaan ani beeku jijjiiramte. Kana dura dhukkuba maatiirraa darbeefi autoimmune peripheral neuropathies jedhamu nan qaba. Dhukkubni kuni ergaa sammuurraa darbuufi maashaa keenya bira gahuu qabu akka hin geenye taasisa. Kana jechuun qaami hin goga yookiin hadoodee ergaa fudhachuu dhaba jechaadha. Dhukkubi haala akkanaan daran beekamu Guillain Barre Syndrome (GBS) jedhama. Baay'ee namarra mul'achuu baatus osoo sammuu yaaduu qabanii namoonni qaama isaanii akka hin sochoosne dhorka. Wanti gaarii garuu tura keessa fooyya'aa waan deemuuf namoonni qaama isaaniitti fayyadamuu eegalu. Kiyya garuu kanaan faallaadha. Hammaataa deema. Jalqaba fiixee miilaarraa na eegale. Achi qubakoo. Amma adeemuun nan rakkadha. Miillikoo laafeera. Ani harka mirgaan fayyadama. Amma garuu akka durii harkaan kaameraa sochoosuu hin danda'u. Sirriitti barreessuus hin danda'u. Yooman xiqqoo harka diriirse dafeen dadhaba. Wanti nama gaddisiisu immoo harki mirgaakoos dadhabuu eegaleera. Waggaa 12 dura dhukkuba kanaan qabamuu kiyya yeroon bare umriin kiyya reefu 30. Hiree fuuldureekoo qofa osoo hin taane, kan haadha warraakoo Anaafi kan ijoollee keenya irratti dhibbaa akka qabaatu bareera. Kanaaf akkuma namoonni hedduu, warreen dhiiraa godhan, waa'ee isaa dubbachuun dhiise. Kanaafuu hanga namni nagaafachuu dhaabutti ''Hin beeku, wayyoon qaba,'' akkasumas ''hin yaadda'inaa'' jedhee deebisuun eegale. Waggoota kudhanif akkana dhokseen ture. Waggoota 15 darban BBC'f dokimantarii dalageera. Boodarra haati warraakoo waa'ee dhukkubakoo dokimantarii akkan dalagu yaada dhiheessite. Dokimantariin 'Locked In: Breaking the Silence' waa'eekoorratti dalagame dhuguma deeggarsi akka na barbaachisu kanin itti hubadhe ture. Namoota dhukkuba ani qabu jechuunis GBS'dhaan miidhaman barbaacha eegale. Nami ani qunname tokko Sikoot jedhama. Reefu umriin isaa 40'oota keessa. Quba isaa irra dhukkubi yeroo isa eegalu biyyoota Awurooppaa keessa bashannanaa ture. Sa'aatii 32 keessatti garuu kutaa wal'aansa addaa barbaaduufi deeggarsa veentiletaraan harganuu eegale. Qaama isaa sochoosuu hin danda'u. Sammuun isaa garuu sirriima hojjeta. Kutaa kunuunsi taasifamuuf keessa waggaa lama erga turee booda amma mana isaa keessa jiraata. Wiilchariidhaan socho'uu eegaleera. Hospitaalota UK keessa jiranitti namni dhukkuba akka kiyyaa qabu baay'ee xiqqoodha. Waggaatti dhukkubsataan tokko yookiin lama isaan bira dhufedha. Ji'a 12 booda nama Roob jedhamu walbare. Umriin isaa 70 keessa. Erga quba isaa irratti dhukkubni itti dhagahame booda torban tokko keessatti qaamni isaa ajajamuufi dide. Amma ijaan qofa namatti haasa'a. Dokimantariin hojjedhe akka durii of dhoksuu osoo hin taane ifatti dubbachuu akka qabu na hubachiise. Amma hundi keenya ifatti haasa'aa jirra. Mucaan koo dhukkuba kanaaf akka saaxilamuu danda'u na gaafatee akka yaadda'u hin qabne itti himu danda'eeras. Dhukkuba Sikoot, Roob akkasumas kiyya gidduu garaagarteen jira. Anaaf qorichi na fayyisu jiraachuu baatus yeroofis ta'u akka natti hin hammaanne wal'aansi kennamu jira. Dhiigi namoota hedduun arjoomameefi torban sadii keessa si'a torba fudhadhu sirna dhukkuba ofirraa ittisuu qaama kiyyaa akka haaraatti akka dalagu taasisa. Ammaaf kanattin jira. Gaafa tokko wal'aansi kunuu hojjechuu dhiisuu mala.	https://www.bbc.com/afaanoromoo/oduu-55185970
health	Ameerikaa yaada lammiileen paaspoortii Covid qabaachuu jedhu kuffiste	Mootummaan Ameerikaa namoota talaallii Covid-19 fudhataniif paaspoortii federaalaa kennuun dirqama akka ta'u yaada dhiyaatee ture icciitiin dhunfaafi mirgoonni biraas eegamuu qabaatu jechuun yaadicha kuffiseera. Yaanni paasportii haaraa kana qopheessuu kunis Ameerikaa qofaan osoo hin taane, nageenya imaltoota addunyaa eegsisuuf jecha dhimma biyyoota biraatiin illeen yaadamaa jiruudha. Haata'u malee, kanneen yaada kana mormanis mirga walqixxummaa nama dhabsiisuu danda'a jechuun falman. Ameerikaan hanga ammaatti namoota 550,000 koronaadhaan kan dhabde yoo ta'u, lammiileen sanadii kana qabachuun akka socho'aniif akka hindirqisiifne ifa taasiseera. Dubbii himaan Waayit Hawuus Jeen Piisaakii galmeen ragaan (database) namoota talaallii Covid fudhatan itti kuufamuuf akka hinqophoofne dubbataniiru. Kana malees, ''namoonni talaallii Covid-19 fudhatan waraqaa ragaa tokkolleen akka qabatan taasisuuf ajajni motummaan federaalaa baasu kamuu hinjiraatu'' jedhan. ''Mootummaan ammas ta'e gara fuuladuraatti sirna lammiilee waraqaa ragaa akka baatan dirqisiisuu hindeeggaru,'' jechuun ibsan. Biyyoota addunyaa keessaa Inglizii sirna ''waraqaa ragaa haala Covid-19'' jedhu qopheessaa kan jirtu yoo ta'u, kunis qophiiwwan muziqaafi dorgommiiwwan ispoortii qopheessuuf ni dandeessisa jedhameera. Sirna kanaanis namoonni talaallii koronaavaayirasi fudhatan ykn namoonni dhukkubicha irraa bayyanatan adda baasuun galmeessuuf ni dandeessisa jedhameera. Gamtaan Awuroppaas sanadii kanaan walfakkaatu beeksisuuf hojjataa kan jiru yoo ta'u, Israa'el gama isheetiin, ''Kaardii Magariisa [Green Pass]'' jedhameefi namoota guutummaatti talaalaman ykn kanneen dhukkubicha irraa bayyanatan qabatan kennuu eegaltee jirti. Kaardiin kunis namoonni wayita gara hoteelootaa, bakkeewwan ispoortiin itti gaggeeffamu ykn manneen tiyaatiraa wayita deeman kan agarsiisan jedhameera. Dhaabbanni Fayyaa Addunyaa (WHO)n gama isaatiin Kibxata akka jedheetti, ammatti yaada paasportii talaallii qabachuu hindeeggaru jedheera. Sababiinsaas talaallichi mataansaa hanga ammaa tatamsa'ina dhukkubichaa kan ittisu ykn ta'uu dhiisuun bakka hinbaramneefi yaaddoo loogiin mudachuu ta'uu himeera.	https://www.bbc.com/afaanoromoo/oduu-56659685
politics	Dubartoota Afgaanistaan: Yaaddoo fi abdii xiqqoo dubartoota Afgaan	Seenaa ammayyaa keessatti garee hidhattootaa sodaatamoo jedhaman keessaa inni guddichi Afgaanistaanitti aangoo kan qabate Taaliibaanidha. Taalibaan dubartoonni akka seera Islaamaatti akka barataniifi hojjetan ni eeyyamna jedhullee, namoonni baayyee garuu egeree isaaniif ni yaadda’u. Taalibaan waggaa digdama dura yeroo aangoo qabate, dubartootni burkaa akka uffatan diqisiisuurra darbee gorra’aafi dhakaan tumee ajjeesaa ture. Taalibaan aangoorraa erga ari’ameen booda, dubartootnni Afgaan jijjiirama guddaa agarsiisaniiru. Ministira, kantiibaa, poolisiifi kaanillee tahaniiru. Amma garuu egereen isaanii maal fakkaachuu danda’a kan jedhurratti shakkii qabu. Gaazexeessituun tokko qondaala mootummaa waliin af-gaaffii gochuun biyyoota addunyaa baayyee keessatti waan addaa miti. Seenaa suukaneessaa Taalibaan dubartoota irratti raawwate nama beekuuf qondaallii olaanaa garee kanaa Mawlawi Abdulhaq Hemad gaazexeessituu Beheshta Arghand waliin af-gaaffii taasisuuf eeyyamamaa tahuun waan haaraa ture. Taalibaan gaaffii fi deebii akkanaa kennuunis kan jalqabaati, tahus gaazexeessituu Arghand ammallee shakkii qabdi. Taalibaan, ‘’hojii dubartootaa ni deeggarra’’ jedhus, ‘’baatii tokkoon booda seera nurratti kaa'uu waan hojjachuu barbaannu akka raawwanneef nu eeyyamu jedhee hin yaadu. Of dandeenyee socho’uu ulfaataa nutti godhu,’’ jetti. Gareen kun waggaa 20 dura seera Shari’aatu dhorka jechuun tajaajila TV, sirbaafi siinimaan akka dhorkamu godhanii turan. Yeroo Taalibaan biyyatti deebi’uu dhaabbileen TV tokko tokko dubartoonni oduu akka hin dubbisne yoo godhan, sagantaa marii siyaasaa immoo gara marii barsiisa Islaamaatti geeddaran. Gareen amma uummata miiliyoona 39 bulchaa jiru dubartoonni akka seera Islaamaatti akka hojjetaniifi baratan ni eeyyamna jedha. Ta'us, gaafa Kibxataa (Hagayya 17) gaazexeessituun Kadijjaa Amiin jedhamtu Taalibaan, isheefi waahillan waliin dhaabbata TV keessaa dalagan hojiirraa akka ari’e dubbatti. Iddoo garaagaraatti hidhattoonni dubartoonni hojii akka hin deemne dhorkanillee, dubartoonni muraasni garuu sodaataniitu hojirraa hafaa jiruu jedhan. Gaazexeessituun qondaala Taalibaan dubbiste Arghand gara bakka hojii yoo deemtu hidhattoonni Taalibaan karaatti ishee qabanii dhiirri si waliin osoo hin jiraatiin akkamiin qofaa deemta akka jedhaniin dubbatti. ‘’Haala gaarii keessa hin jirru. Dhaloota egereef jecha aarsaafi qabsoon ni barbaachisa,’’ jetti. Hakiimni gadameessa hospitaala Kaabuul keessatti kiliinika dhuunfaa qabdu tokkoo immoo haala siyaasaa amma jiruun hojiinshee akka hin jeeqamne himti. ‘’Guyyaa sadii booda gara hojiitti deebi’eera. Haalli jiru naguma,’’ jette hakiimni maqaanshee akka dhahamu hin feene. Hakiimni tun Taalibaan namoonni hojiitti akka deebi’an gaafatus waan haala jiru sodaataniif gara hojiitti hin deebine jette. ‘’Hakiimotaa fi deessiftoonni gara hospitaalaa hin dhufne, sababnisaas waan Taalibaan labsetti waan hin amanneef,’’ jette. Tahus ammallee abdii akka qabdu dubbatti, Taalibaan daandii irratti na dhaabee haala uffannaa koo hin sakattaanes jette. Paarlaamaa Afgaanistaan keessatti teessoon harka 27 dubartootaan kan qabamedha. Yeroo ammaas dubartoonni 69 miseensota paarlaamaati. Haa tahu malee, Taalibaan caasaa isaa keessatti dubartoota hin qabu. Mootummaa hundeessuuf jedhu keessatti dubartoonni ni hirmaatuu kan jedhus ifatti waan himame hinjiru. Miseensi paarlaamaa Farzhana Kochai Taalibaan dhimma dubartootaa irratti waan ifa tahe dubbachuu hafuun akka isaan yaaddessu himti. Caasaa mootummaa dabalatee sochii hawaasaa hundumaa keessatti hirmaachuurraa dhorkamuu hin qabnu jetti. Tahus dubartoonni yeroo ammaa sodaa irraa kan ka’e, ‘’Kaabuul keessatti burkaa baay’inaan bitaa jiru. TV irraa isaan dhabaa jirra, iddoowwan biraattis akkasuma. ''Dubartoonni garee hidhataa kana qeeqaa turan amma dhokataniitu jiru,’’ jette. Zarifa Ghafari biyyattii keessatti kantiibaa tahuun yeroo filamtu nama ganna 26 fi ishee xiqqoo turte. Amma Taalibaan hamma ishee ajjeesutti eegaa jirti. ‘’Maatii koo waliin taa’een hamma dhufanii na ajjeesanitti eegaa jira,’’ jechuun gaazexaa Biriitiish The Independent’tti himteetti. Rogeettiin mirga namoomaa Pashtana Durrani jedhamtu, Taalibaan waan jechaa fi gochaan agarsiisaa jiru tokko mitii jetti. Mirgooti dubartootaa warra kamtu eeyyamamoodha kan jedhu irrattis Taalibaan ibsa akka kennu barbaaddi. '’Dubartoonni, yunivarsiitii akka hin deemne dhorkamuun dhiirotni akka bakka bu’an godhaniiru.’’ ‘’Taalibaan biyyoota irraa beekamtii argachuun mootummaa dhaabuu fedha garuu immoo hidhattoonni isaanii waan hojjetaa jiran hin beekan, beekamtii barbaadu garuu hojiittti waan agarsiisan hin qaban,’’ jette. Durrani Taalibaan mirga dubartootaa nan kabaja yeroo jedhu maal akka tahe akka ibsu gaafatti. '‘Filachuu fi barachuu danda’uu?’’ jechuun gaafatti. Shamarreen hojii-uumtuu magaalaa guddoo Afgaan keessa jiraattu Azada’n (maqaanshee barreefama kanaaf kan geeddarame) Taalibaan irratti amantii hin qabdu. Maqaan koo bilisummaa jechuu dha, isa gatiin barbaaduuf Azada jechuun of waama jetti. ‘’Ani mootummaa lammiilee Afgaan hunda of keessaa barbaada. Taalibaan, gareewwan lammiilee adda addaa, fi kan amantiiwwan hunda bakka bu’an. Kuni yoo tahe biyya egeree haaraafi ifaa tahe qabdu qabaanna,’’ jetti. Tahus dubbiin itti jabaachaa jira. Ammumallee daldalli ijaa cufameef hojiishee dhabaa jirti. Yaadannoo Taalibaan gaarii hin taane qabdi. Yeroo jalqaba aangoo qabatan dubartoota irratti waan suukaneessaa raawwachaa turan jetti. Ammas amala addaa isaan irraa hin eegu jette. ‘’Uffataafi areeda isaanii hin geeddarre, akkamiin yaada isaanii jijjiiruu danda’u?'' jechuun haasaa isaaniitti akka hin amanne dubbatti. Taalibaan yoo dubartoota moggaa baaseefi saboota kaan hin hirmaachisne marroo waraanaa gara biraatu itti fufa jechuun himti.	https://www.bbc.com/afaanoromoo/oduu-58286420
entertainment	Sanyii bofaafi raachaa addunyaa $ biliyoona 16 mancaasan	Saayintistoonni lubbu-qabeeyyiin lama addunyaarratti lubbuu qabeeyyii kanneen biroo caala miidhaa dinagdee cimaa akka qaqqabsiisa jiran irratti waliigalu. Lubbu qabeeyyiin lamaan kun raachaa gurguddaa’ bullfrog’ jedhamuu fi bofa mukarra jiraatufi bifa daammii qabu yoo ta’an, bara 1986 irraa kaasee Ameerikaa keessatti badii Doolara Ameerikaa biliyoona 16.3tti tilmaamu qaqqabsiisan. Bofti fi raachi kunneen sirnaakkoo naannoo miidhuun maddiitti oomisha miidhaanii gadi buusuu fi tajaajila ibsaa balleessuu/dhaamsuun beekamu. Qorattoonni akka jedhanitti, argannoon isaanii kun sanyii lubbu-qabeeyyii miidhaa qaqqabsiisan ittisuuf  gara fuulduratti fayidaa qaba. Qorattoonni kun barruu ‘Scientific Reports’ irratti akka barreessanitti, sanyiin bofaa kun qofaasaatti badii doolara Ameerikaa biliyoona 10.3tti tilmaamuuf qaqqabsiisa. Sanyiin bofaa kun akkaataa to‘annoof rakkisaa ta’een odoloota naannoo Paasifikitti argaman hedduutti babal’ateera. Odola Guwaamirratti kan rippitaayiloonni lafarra lo’an jaarraa tokko dura humna galaanaa Ameerikaatiin gadhiifaman. Amma bofti heddummachuu isaarran kan ka’e yeroo baayyee shiboowwan elektirikiitti maramuun badii guddaa qaqqabsiisaa jira. Odola xiqqoo naannoo Paasifikitti argamu kanarratti sanyiin bofa daammiin miliyoona lamaa ol ta’u kan argamu yoo ta’u, tilmaani bahe tokko akka agarsiisutti bosona Guwaam heektara tokkorra bofa 20 ta’utu jira. Sirnaakkoon odola kanaa lubbuu-qabeeyyii naannoo miidhaaniin badiif saaxilamaadha jedhamee yaadama. Sanyiin bofaa kun lubbu qabeeyyiin durii qabee odola kanarra jiraatan badiif qarree geesisee, balaaf saaxile. Awurooppaatti raachii Ameerikaa ‘buul’ jedhamu bal’achuun sagantaa to’annoo gatii isaa qaalii ta’e barbaachiseera. Amfiibiyaanoonni sm 30 guddatanii fi kg walakkaa ulfaatan akka hin tatamsaane dallaa iddoo hormaata isaaniitti akka qondaaltoonni ijaaran diriqisiiseera. Bishaan kuufamee ciisu shan keessaa amfibiyaanoonni miliqanii akka hin banne ittisuuf  jecha Jarman Yuuroo 270,000 baasuu qorannoo Gamtaan Awurooppaarratti eerame wabeeffachuun barreessan qorannoo kana keessatti. Gosti raachaa kan biraa Koyi jedhamu karaa hedduun miidhaa dinagdee qaqqabsiisuun himatama. Raachii kun wayita wal waamtu sagalee garmalee guddaa waan qabduuf iddoo hormaata raacha kanaatti qabeenyi argamu gatiin isaa akka hir’atuuf ka’uumsa taate. Barreessitoonni qorannoo kana argannoon isaanii to’annoo lubbuu qabeeyyii naannoo miidhaniirratti qondaaltoonni mootummaa akka hojjatan akka akeeku abdii qabaachuu himaniiru.	https://www.bbc.com/afaanoromoo/articles/cn0yv4ld7p4o
politics	US rookkeettiiwwan gurguddaa Yukireeniif akka ergitu Baayidan beeksisan	Pireezidantiin Ameerikaa Joo Baayidan sirna rookkeetti ammayyaa Yukireen weerara Raashiyaa irraa itiin of ittistu akka gumaachan beeksisan. Yukireen Ameerikaa dabalatee deeggartoota isheef gaaffii meeshaa waraanaa gurguddaa dhiyeessuu ishee hordofeeti Baayidan gumaachi kun akka kennamu kan beeksisan. Meeshaaleen amma US akka gumaachitu beeksiste kun fageenya dheeraa irraa bakka alaammatame qajeelchee rukutuu danda'a jedhameera. meerikaan tarii Yukireen meeshaalee kanatti fayyadamtee dachii Raashiyaa haleeluuf sodaa jedhuun meeshaalee kana kennuurraa of qusachaa turte. \n\nHaata'u malee Baayidan Roobii har'aa yaada Niiw Yoork Taayims irratti barreessaniin Kiyeev humna mariif dirqisiisuu horachuun rakkinichi furmaata dippiloomasii akka argatu gargaara jedhan.  Arjooma kana keessatti rokkeettiin ammayyaa 'M142 High Mobility Artillery Rocket System' ni argamaa jedhan qondaalli Waayit Haawus tokko. Meeshaalen kun lakkoofsaan hangam akka ta'an garuu hin ibsine. Meeshaan kun dhukaasawwan ziyyeeffannoo isaanii eeganii hanga KM70 haleellaa raawwachuu danda'u. Kunis meeshaa Yukiireen hanga ammaa qabdurraa kan wayyaa'uudha. Meeshaalee Raashiyaan qabd waliin bira yeroo qabamus isa aaamaa rukuchuun fooyya'aadha jedhama. Ji'a darbe hoogganaan waraanaa Yukireen meeshaa gabaabsamee yeroo barreefamu  'HIMARS' jedhamu kana argachuun ''murteessaadha'' haleellaa misaayelii Raashiyaaf deebii kennuuf gargaara jedhaniiru. Yukireen meeshaalee kana gara adda waraanaa dubbiin itti cime Donbas jedhamutti bobbaasti jettee eegdi US. Kunis meeshaalee waraanaa Raashiyaa fi loltoota magaalaale Yukireen haleelanitti haleeluufi jedhameera. US arjooma meeshaalee kanaaf hayyama kan kennite pireezidantiin Yukireen Voloodimiir Zeleniskii meeshaaleen kun dachee Raashiyaa akka hin haleelle waan mirkaneessaniifi.  ''Yukireen dachii Raashiyaa akka haleeltu sirna Rookkeettii kana kennuuf hin jirru'' jedha Baayidan barreefama isaanii keessatti. Rookkeettiin kun qaama arjooma $700m US Yukireeniif Roobii har'aa akka gumaachitu beeksistu ta'uu aang'oonni Waayit Haawus ibsaniiru. Hilikooptaroonni, meeshaaleen farra taankiifi qaamni jijjiirraa meeshaalee waraanaa gurguddoo qaama arjooma 11ffaa US erga waraanni eegalee Yukireeniif gumaachiteeti. Barreefama isaanii Baayidan galmi isaanii ''Yukireen dimookraatoftuu, of dandeesseefi walabummaa qabdu arguu malee Putiiniin aangoo pireezidantummaa isaarraa kaasuu miti'' jedhaniiru.	https://www.bbc.com/afaanoromoo/articles/c724gr17lzjo
entertainment	Bukkurruu: Tiyaatirri ijoollee Afaan Oromoon qophaa'e eebbifame	"Tiyaatirri ijoollee Afaan Oromoon qophaa'e turtii daqiiqaa 50 qabu mata dureen Bukkurruu jedhu kennameef Sambata Finfinnee Giddugala Aadaa Oromootti eebbifameera. Daayirektarrii fi barressaan tiyaatira kanaa aartist Humneechaa Asaffaa tiyaatiricha qopheessuuf ji'oota shan itti fudhachuu hima. Tiyaatira kana xiiqiif akka qopheesses dubbata. ""Ormi waan ijoollee kanarratti akka malee hojjeta. Oromoo birammoo Aadaa guddaa qabaannus karaa kanaan waan dagatame natti fakkaata. Ijoolleerratti hojjechuun egeree bareechuudha."" ""Namni barana hin qotanne bara dhufu beela'uunsaa waan hin oolle. Kanaafuu, nutis har'a nageenyi dhabame, sana ta'e, kana ta'e jechuurra ijoolleerratti hojjechuu qabna"" jedha. Bukkurruun ilmoo harree xiqqoodha kan jedhu Humneechaan, ""ilmoon harree bashannanuu fi taphachuu malee yaada biraa hin qabdu, haati bukkurruu garuu ba'aa guddaa fi ulee dandeessee jiraatti,"" jedha. Amalli Bukkurruu fi ijoolleen yeroo daa'imummaatti agarsiisan  waan walfakkaatuuf jecha moggaasa kana fayyadamne jedha. ""Tiyaatira kanarratti Bukkurruun ta'ii ijoodha. Bashannanuu, taphachuu, kolfuu fi garraamummaa kan mul'istudha,"" jedha Humneechaan. Tiyaatirri Bukkurruu qabiyyee akka diraamaa fi sirboota aadaa fa'a ofkeessatti kan qabatedha. Tiyaatira kuni akka bukkurruutti fakkeefame waan ta'eef uffata akka ilmoo harreetti nama fakkeessuu danda'u argachuuf hedduun rakkadhe jedha Humneechaan. Fuulduraatti tiyaatira kana magaalota Oromiyaarraa naanna'ee ilaalchisuuf karoora akka qabuufi deeggarsa akka barbaadu hima. "" Tiyaatira kana tolaanan hojjedhe, taatota kana magaalotarra fuudhanii deemanii ilaalchisuun baasii nama gaafata. Kanaaf, deeggarsa nama barbaachisa. Yoon deeggarsa dhabes hin dhiisu"" jedha. Fuula duratti tiyaatiraafi diraamawwan ijoollee irratti caalmaatti fuullefatee akka hojjetus himeera Humneechaan."	https://www.bbc.com/afaanoromoo/oduu-49534123
sports	Jijjiirraa taphattootaa bara 2020: Taphataa kamitu Amajjii keessa kilabii biraa seenuu danda'a?	Yeroon kilaboonni of cimsuuf gabaa taphattootaa bahan gahee jira. Kilaboonni waancaa liigii ol kaasuufis ta'e, waltajjii Awurooppaa irratti hirmaachuuf akkasumas liigiirraa hanqifamuu dhabuf yerootti taphattoota adamsanii itit of cimsan gaheera. Amajjii bara 2019 irraa jalqabee turtii ji'a tokkoof jijjiirraan taphattootaa ni taasifama. Barana garuu wanta haaraa eegalame tokkotu jira. Innis, waltajjii Awurooppaarratti kilaba tokkoof taphattoonni taphatan yoo kilaba biraa dhaqan dur taphachuu hin danda'an ture. Barana garuu kun hafeera. Kana jechuun kilaboonni qarshii baasuuf waan duubatti jedhan miti. Gatiin taphattootaa akkamin baha? Kaampaaniin invastiimantii buufata isaa magaalaa Landan godhate 'Carteret Analytics' jedhamu kilaboota Pirimiyeer Liigii 3, kilaboota 12 biroo biyyoota Awurooppaa keessa jiraniifi kaan dhimma mallatteessisuu irratti gorsa ni kenna. Daataan waa'ee taphattoota tokko tokko baasus ga'umsa isaanii irratti kan hundaa'edha. Daataan kun raawwii kilaba taphaticha gurguru, kilabii keessa seenuuf waan gumaatu, akkasumas umrii taphatichaa (26 - 30) kan bu'uura godhatedha. Dhaabbatichi daataa taphattoota barana gabaa bahuu danda'an jedhe muraasa BBC'tti kenneera. Pool Poogbaa (umrii 26, Maanchistar Yunaayitid) Gatiin itti tilmaamame Paawundii miiliyoona 85 dha. Maqaan isaa Riyaal Maadiriid, Baarseloonaafi Yuventuus waliin ka'aa jira. Kana durallee Poogbaan taphattoota BBC'n ji'a Amajjii keessa kilaba isaanii gadhiisuu danda'u jedhee kaa'e keessa maqaan isaa ni jira. Taphataan Waancaa Addunyaa Faransaay waliin kaase Poogbaan bara dorgommii baranaa miidhamaan hammi hiriiree taphachuu danda'u xiqqaatus leenjisaan Maanchistar Yunaayitid Oligana Soshaayer kana dura inni 'hin gurguramu' jedhanii turan. Haa ta'u malee, turtiin isaa Old Tiraaford garuu gaaffii keessa jira. Kiristiyaan Eriiksan (Umrii 27, Tootanhaam) Tilmaama gatii: Paawundii miiliyoona 51.4 Maqaan isaa Riyaal Maadiriid, akkasumas Maanchistar Yunaayitid waliin ka'aa jira. Ganna darbe Eriksan kilaba isaa gad - lakkisuu hin dandeenye. Dhaabbani 'Carteret' akka jedhutti bara dorgommii baranaa ga'umsi isaa 38.5% gadi - bu'eera. Sababa kanaaf, gatiin isaa paawundii miiliyoona 32.22'tti gadi bu'e. Leenjisaan Tootanhaam Hozee Moorinihoo waa'ee egeree Eriksan yeroo gaafataman: ''Ani fuuldura isaa nan beeka,'' jedhanii turan. Waliigalteen taphataan kuni kilaba Tootanhaam waliin qabu ganna dhufu kan xumuramu yoo ta'u kontiraata haaraa mallatteessuuf fedhii waan agarsiise miti. Sababa kanaaf, dura taa'aan kilabichaa Daani'el Leevi qarshii gaarii yoo argatan kilaba biraaf dabarsanii isa kennuu danda'u jechaadha. Oliivar Jiruu (33, Chelsii) Intar Miilaaniifi Atileetikoo Maadiriid waliin maqaan isaa ka'aa jira. Taphataan Chelsii waliin waancaa Addunyaa fudhate Jiruun leenjisaa kilabichaa Firaank Laampaard jalatti waan filmaata kennamef miti. Sababni isaas taphataan intarnaashinaalaa Ingilaand Taami Abirahaam ga'umsa gaariirra waan jiruufi.  Miiki Baatshuwaayinille isa caalaa filamaa jira. Luuqaas Toreeraa Tilmaama: Paawundii miiliyoona 37.85 Maqaan isaa Naappolii waliin ka'aa jira. Taphataan lammii Uraagaay bara dorgmmii Landanitit eegale gammachuu akka qabu himus amma garuu oduu Arsenaal ni gadhiisa jedhutu dhagahamaa jira. Utubaan Saamdooriyaa irraa Arsenaal seene kuni tarii gara Seeriyaa Xaaliyaanitti deebi'uu mala. Bara dorgommii baranaa eejantiin isaa ''wan ta'uf deemu walumaan ilaalla,'' jedhee ture. Wilfireed Zahaa (umrii 27, Kiristaal Paalaas) Gatii tilmaamame: Paawundii miiliyoona 41.1 Maqaan isaa Chelsii waliin ka'aa jira. Zahaan ganna darbe paawundii miiliyoona 80'n kilabicha gadhiisuf fiixerra gahee ture. Haa ta'u malee, kilabiin qarshii gaafatame kanfaluu danda'u argamuu waan hin dandeenyef bahuu dhabe. Kilabiin Paalaas qarshii yeroos gaafate akka hin hir'isne ibsuun isaa tarii akka kilabicha hin gadhiifnef rakkoo itti ta'uu mala. Taphataan idil - addunyaa lammii Ayivoori Koost taphataa cimaa Paalaasidha. Garuu, kilabiin Waancaa Chaampiyeens Liigii irratti hirmaataa jiru yoo gaafateefi inni Chelsiin taphattoota akka hin daddabarsine dhorkamee ture irraa ka'un isaa nuuf taphadhu akka isa jedhanif taasisuu danda'a. Gaariz Beel (Umrii 30, Riyaal Maadiriid) Gatii paawundii miiliyoona 44.7 Kilaba Totanhaamiifi Maanchistar Yunaayitid waliin maqaan isaa ka'eera. Beel deeggartoota Riyaal Maadiriid irraa dhiibbaan isa qunnamaa jira. Gara Chaayinaa imaluf inni yaade ganna darbe kan milkaa'uufi dhabe Gaariz Beel, filannoo Ziineeddin Ziidaan jalatti takka filatamaa takammoo filannoon ala ture. Kilabichatti taphataan kuni ''gammachuu hin qabu'' jedheera eejantiin isaa. Ediisan Kaavaanii (Umrii 32, Paaris Sent Jermeen) Maqaan isaa Atileetikoo Maadiriid yookiin El Ee Gaalaaksiitti iwaliin ka'aa jira. Taphataa idil - addunyaa Uraagaay kan ta'e Kaavaaniin; taphattoonni kanneen akka Maawuroo Ikaardii, Kiliyaan Mibaappe akkasumas yeroo ga'umsarra ture Neeyimaar gara kilabichaatti dhufuun isaanii isa caalaa dursa akka argatan taasiseera. Kaavaaniin bara dorgommii baranaa goolii sadii kan lakkoofsise yoo ta'u waliigalteen inni kilabii isaa waliin qabu baatii Waxabajjiitti xumurama. Sababa kanaaf, gatii gaariin Amajjii kana keessa kilabii biraaf dabarfamuu danda'a. Tomaas Leemaar (Umrii 24, Atileetikoo Maadiriid) Maqaan isaa Liyooni waliin ka'aa jira. Taphataan idil - addunyaa Faransaay Leemaar bara 2017 paawundii miiliyoona 60'n Liivarpuul ni seena jedhamee ture, garuu achuma Monaakoo ture. Bara darbe yoona kana [Amajjii keessa] Arsenaal isa mallatteessisu dhabe. Ergasiis ganna darbe paawundii miiliyoona 52.7'n gara Atileetikoo Maadiriid imale. Garuu, garee jalqabaa hiriire taphatu keessa seenuu hin dandeenye. Barana baatii Mudde keessa gareen isaa Osaasunaa injifatus deeggartoonni isaa itti cookanii turan.	https://www.bbc.com/afaanoromoo/oduu-50953783
health	HIV namoota gameeyyii keessatti: 'HIV'n dhukkuba dargaggeessaa qofa akka ta'ettin yaada ture'	"Namni umuriinsaa waggaa 59 ta'e Ashiliin yeroo dhukkuba garaa bu'aatiif yaala argachuuf gara hospitaalaa deemu innis ta'e doktoroonni HIV qabaata jedhanii hin yaanne. ""Isaan rakkoo hin qabdu nan jedhan, vaayirasiin qaama kee keessa jira- vaayirasiin hamaan qaama kiyya keessa akka jiru hin beeku ture"", jedha Ashiliin. Ashiliin erga saal-quunnamtii of eeggannoo hin qabne raawwatee waggaa sadi booda ture kan qorannoo HIV taasise. Ta'us garuu vaayirasichi sirna ittisa dhukkubaa Ashilii miidhuu jalqabee ture. ""Baay'ee ifa hin turre."" Mudannoo isa mudate waan hin baratamne miti- akka 'Public Health England' ibseti bara 2018 keessa gameeyyii ganna 50 ol ta'an kudhan keessaa jaha qorannoo HIV yeroodhaan hin taasifne jedha. ""Namoonni ganna 50 ol ta'anii haadha warraasaanii waliin adda bahan dhukkubichaa hin saaxilamnu jedhanii yaadu,"" jedha Ashiliin. ""Sababni isaas namuu kana booda ulfa hin ta'u waan ta'eef, 'rakkoon hin jiru'. ""Sababani isaas dhukkubbiin sunneen dhukkubbii dargaggeeyyii waan ta'aniif. Ta'us garuu miti, dhukkubbiin kan nama hundaati."" Sagantaan Viiktooriyaa Deerbishiiree gabaasa 'Public Health England' irraa fudhateen akka ibsetti namoonni ganna 45 ol keessatti argaman saaxilamummaan dhukkubboota saal-qunnamtiin daddarbaniif saaxilamuunsaanii waggoota shan darban keessatti tokko sadaffaan dabaleera jedha. Ogeessi fayyaa saal-qunnamtii Noorah O'Bireen akka jettetti namoonni gameeyyiin dhukkubichaaf saaxilamoo akka ta'an hin yaadan jetti. Namni ganna 63 Kaaren Noortan jedhamu Afriikaa keessatti waggoota muraasa dura lakkofsi namoota HIV qabamanii akka dabalu kan taasise fakkeenyadha. ""Hedduun keenyaa saaxilamtoota akka taane fi nu mudata jennee hin amannu,"" jette. ""Ogeeyyiin namoonni ganna 50 ol dhukkubichaan hin qabaman ilaalcha jedhu qabu. ""Haati yookiin abbaan kee dhukkuba kana qabaata jettee yaaduu hin dandeettu- garuu yoo danda'ame."" Kareen ilaalchi namoonni isheef qaban ni jijjiirama jettee waan sodaataa turteed qorannoo taasisuuf yeroo dheeraa itti fudhateera. ""Miiraa iccitii gaarii hin taanee kan namatti himuu hin qabne wayii dhoksaa jirtutu sitti dhagahama,"" jetti. ""Yoo saal-qunnmatii of eeggannoo hin qabne raawwatte wanti kun si mudachuu danda'a. Ani fakkeenya lubbuun jirudha."" Gabaasni ji'a darbe ifa godhame tokko akka agarsiisutti UK keessatti eega bara 2012 as lakkofsi namoota HIV'n qabamanii hir'ateera- keessumaayyuu namoota saala lama qabaniifi gaa'ila saala wal fakkaataa raawwatan keessatti. Dabalataan dhaabbanni 'Terrence Higgins Trust' akka jedhetti xiyyaffannoon namoota vaayirasicha waliin jiraatan qofaaf osoo hin taane haawasa hundaaf kennamuu qaba jedha. Aleed Osboorn dhaabbata namoota HIV waliin jiraataniif gargarsa kennurraa akka jedhetti namoonni ganna 50 ol HIV'n dhukkuba namoota saala wal fakkaataa ta'anii gaa'ila raawwatan qofa akka ta'etti yaadu. Kun yaada dogoggora qabudha jedhee amana jedha. Nmaoonni gameeyyiin duula bara 80'oota fi 90'oota keessa HIV irratti taasifamaa ture ni yaadatu. Akkas ta'us waa'eesaa odeeffannoo gahaa ta'e hin qaban jedha. ""Yeroo ammaa kanatti HIV waliin jiraachuun akka murtee du'aatti hin ilaalamu. Yaala gahaa ta'e qabna,"" jedha. Namoonni qoricha farra HIV fayyadaman namoota biroo wlaiin wal bira qabamee yoo ilaalamu lubbuunsaanii balaa irra jira. Ta'us garuu namoonni sadarkaa dhukkubichi sirna ittisaarratti miidhaa geessuu jalqabe isaan sadarkaa duraarratti yaala argatan waliin wal bira qabamanii yoo ilaalaman carraa dhukkubbichaan du'usaanii guddaadha. Ashiliin yaala sadarkaa boodaa waliin rakkachaa jira. ""HIV qabaachuu kiyyatti hin gaddu. Homaa natti hin fakkaatu. Ta'us garuu saffisaan arguu dhabuusaaniiti kan na aarsu,"" jedha Ashiliin."	https://www.bbc.com/afaanoromoo/oduu-51442139
sports	Kooriyaa Kaabaa fi Kibbaa: Yeroo dheeraa booda Piyoongiyaangitti walmorkachuuf	Kibxata har'aa, Kooriyaan Kaabaafi Kooriyaan Kibbaa kubbaa miilaan wal morkachuuf jedhu. Biyyoonni lamaan yeroo walitti dhufan kan duraa miti garuu yeroo magaalaa guddoo Kooriyaa Kaabaa Piyoongiyaangitti taphatan dhagahame hin beeku. Kana dura takka qofa bara 1990 biyyoonni lamaan Piyoongiyaangitti taphatan. Taphni kun kallattiidhaan televijiniin hin darbu, deeggartoonni Kooriyaa Kibbaa irraa dhufanis hin jirani, miidiyaan biyya alaa argamus hin jiraatu Tuuristoonni Kooriyaa Kaabaa jiranillee tapha kana daawwachuu hin danda'ani. Haalli walitti dhufeenya biyyoota lamaanii isa duraaniirraa amma wayyoo qaba. Ta'us, Kooriyaan Kaabaa tapha kana akka laayyootti hin ilaaltu. Fooramii Paasifikitti kan baratan Andiray Abiraahamiyaan BBC'tti akka himanitti taanaan kubbaan miilaa gosa ispoortii Kooriyaa Kaabaa keessatti jaallatamudha. Taphni garee kubbaa miilaa biyyaalessaa kanneen dhiiraa gidduutti taphatamu kuni galgala keessaa 5:30'tti eegala. Biyyoonni lamaan miseensota federeeshinii kubbaa miilaa addunyaa hogganu, FIFA, fi Konfedereeshinii Kubbaa Miilaa Eeshiyaa waan ta'anif carraa walitti dhufu qabu. Bara 1990 illee biyyoonni lamaan Piyoongiyaangitti tapha michummaa taasisaniiru. Inni amma walitti isaan fide garuu gulaallii Waancaa Addunyaa bara 2022'dha. Wanni hin baratamne garuu taphni har'aa Kooriyaa Kaabaatti taphatama. Kana dura, taphoonni isaan taphatan hedduu Kooriyaa Kibbaatti yookiin biyya sadaffaa biraatti taasifama ture. Fakkeenyaaf, gulaallii Waancaa Addunyaa bara 2010'f yeroo garee tokko jalatti ramadaman tapha Kooriyaan Kaabaa qabdu lamaanuu gara Chaayinaa dhaqanii, magaalaa Shaangaayitti taphatan. Yoo ilaalanii jedhani ammallee biyyoonni lamaan waraanatti jiru - waraanni Kooriyaa bara 1953 xumuramus, waliigalteen araaraa mallattaa'e hin jiru. Kooriyaan Kaabaa faaruu biyyaalessaas ta'e alaabaan Kooriyaa Kibbaa isteediyeemii ishee keessatti akka mirmirfamu hin feetu. Gareen dubartootaas takkaa qofa Kooriyaa Kaabaatti taphatan. Kunis, yeroo gulaallii Waancaa Eeshiyaaf bara 2017 taphatanidha. Isaan alatti taphoonni garee dubartootaa hunduu yookiin Kooriyaa Kibbaatti yookiin immoo biyya sadaffaatti taphatame.	https://www.bbc.com/afaanoromoo/oduu-50052186
health	Koronaavaayiras: Itoophiyaatti namootni haaraan 150 Covid-19’n qabaman	Sa’aatii 24 darban keessatti saamuda namoota 5,141qoratame keessaa namootni  150 Covid-19’n qabamuu Ministeerri Fayyaa beeksiseera. Itoophiyaan erga vaayirasichi biyya seenuu ibsitee guyyaa tokko keessatti nama hanga kana baayyaturratti vaayirasichi argamuu gabaaftee hin beektu. Kuniis lakkoofsa namoota hanga ammaatti qabamanii 1,636’n  gaheera. Qorannoo kanaan kanneen vaayirasichi keessaatti argame keessaa dhiirri 94 dubartiin ammoo 56 Umriidhaan yoo kaahamu  3-72  gidduu jiru. Namoota kana keessaa sadii lammiilee biyya alaati. Namoota haaraa qabaman kana keessaa 123 Finfinnee, lama Oromiyaa, 13 Amaaraa, jaha Somaalee tokko Affaar irraa, lama Tigraay irraayi. Sa’aa 24 darbe kan bayyanatan afur ta’ee namootni hanga ammaa bayyanatan 250 gahaniiru. Haaraa kan du’e nama tokko dabalatee kan hanga ammaa du’an 18 gahaniiru. Oromiyaa keessatti qorannoo namoota 417 irratti gaggeefame keessaati namni lama qabamuun kan mirkanaa'e namootni lamaan jiraattota magaalaa Sandaafaafi Adaamaati. Lakkoofsa waliigalaa keessaa kan Oromiyaa keessatti vaayirasichaan qabamuun mirkanaa'e nama 92. Ministeerri Fayyaa ibsa isaa kanaan torbeewwan lamaan darban kanatti lakkoofsi nanoota vaayirasichaan qabamanii dhibbeentaa 300 oliin dabaluu beeksiseera. Vaayirasiin kun saffisaan dabalaa waan jiruuf hawaasni gorsa ogeeyyii ittisa dhibee kanaaf gorsa hojiirra akka oolchu gaafateera. Akka gabaasa Ministeera Fayyaa kanatti kanneen fayyaniifi Lubbuun isaanii darbeen alatti ammatti kanneen vaayirasii kanaan qabamanii jiran 1,366. Finfinnee keessatti namootni vaayirasii kanaan qabaman hanga ammaa 1, 205 kan ta'an yoo ta'u kanneen keessaa kutaleen magaalaa Addis Katamaa 355, Lidataan 180, Gullalleen 157 fi Booleen 120 qabaachuun walduraa duubaan sadarkaa 1-4 jirurratti argamu. Itoophiyaan hanga ammaatti saamuda 125,570 qoratteetti.	https://www.bbc.com/afaanoromoo/oduu-52923091
politics	Dureen olaanaa Iraan Tiraamp wayita golfii taphatutti haleella jechuun sodaachisan	Hogganaan olaanaa Iraan Alii Khamenii ajajaa waraana Iraan bara darbe ajjeefame haaloo bahuuf, Doonaald Tiraamp haleelamuu akka barbaachisu toora Tiwitaraa gubbaattii waamicha dhiyeessan. Maxxansa kanaan pirezedantiin duraanii Ameerikaa Doonaald Tiraamp gaaddisa xiyyaara waraanaa guddaa ykn xiyyaara nama maleessa (diroonii) jalatti nama tapha goolfii taphatutti fakkeeffameera. ''Haaloo bahuun waan hinoolledha,'' jechuun maxxansa kana biratti barreessaniiru. Maamiltoonni Twitter fayyadaman tiwitarri akkaawuntii Ayaatolaa Khamenii akka ugguruf waamicha dhiyeessaa turan. Kanuma hordofee dhaabbanni Twitter akkaawuntii duree kanaa kan tahe @khamenei_site jedhamu kan uggureera. Akka dhaabni kun ibsetti, akkaawuntiin kun qajeelfama dhaabbatichaa daddarbeera. Namoota maxxansa kana bira dhaqanis, gochoota Twitter gubbaatti hin hayyamamne jedhu akka dubbisan qajeelcheera. Amma duras akkaawuuntiin Tiraamp kan cufamee yoo ta’u, maxxansi isaanii jeequmsi US Kaappitolitti akka hammaatu kakaasutti hidhata qaba jedhamuun jalaa cufame. Maxxansi hogganaa olaanaa Iraan kun, waa'ee jeneraala biyyattii Qaasim Solimaanii, xiyyaara diroonii Ameerikaatiin Baagdaaditti waggaa tokkoo dura ajjeefamanii dubbata. Hoggansa Solimaanii jalatti Iraan gartuu milishoota Iraaniin deeggaraman bobbaasuufi biyyoota ollaa Siriyaa fi Iraaqitti loltoota erguun tarkaanfii waraanaa mormitootarratti fudhachaa turte. Tiraamp jeneeraalli Iraan ''kallattiinis ta’ee al-kallattiin du’aatii namoota miliyoonatti lakka’amanii yeroo sanatti raawwatameef itti gaafatamadha,'' jedhanii turan. Jeneraallii Iraan ajjeefamuu hordofuun Iraan misaayiloota manneen jireenya loltoota US buufata xiyyaaroota waraanaa Iraaq keessatti argaman haleeltee turte. Yeroo sanatti Ayaatolaa Alii Hameniin, ‘yakkamtoota haloo baana’ jedhanii doorsisanii turan. Tibbana tiwitara irratti afaan Faarsiin akka Hameniin barreessanitti, ''namni ajjeechaa jeneeraalicha akka raawwatamu ajaje gatii baasuu qaba,'' jedha. Twitter erga namoonni hedduun akkaawuntichi akka cufamu waamicha taasisanii booda, uggureera.	https://www.bbc.com/afaanoromoo/oduu-55770619
health	Selin Diyon dhukkuba fayyuu hin dandeenyeen qabamuu beeksiste	"Weellistuun beekamtuu Seliin Diyon dhukkuba hin baramnee fi irraa fayyuu hin dandeenyeen akka rakkachaa jirtu ibsiteetti. Weellistuun kun dhukkuba sammuu fi narvii miidhu 'Stiff Person Syndrome' ykn SPS jedhamuun qabamte. Weellistuun lammii Faransaay- Kaanaadaa taate kun dhukkuba kanaan qabamuu ishee hordoftoota ishee Inistagiraamii miiliyoona 5.2 ta'aniif ibsiteetti. Dhukkubni kun qaamni ishee to'annaa ala akka socho'u gochuu qofa osoo hin taane, deemtee sirbuu akka hin dandeenyes akka ishee taasise dubbatteetti. Akkasumas sababa dhibee kana bara dhufu konsartii UK fi Awurooppaatti qopheessitu haquuf dirqamtee jirti. ''Dhukkuba kanaan yeroo dheeraaf rakkachaan ture. Garuu rakkoo koo kana baasee himuuf ija hin jabaanne. Dhukkuba miliyoona tokko keessaa tokko qabuudha,'' jette dubartiin ganna 54 Seliin Diyon. ""Jireenya koo guyyaa guyyaa jeeqeera"" kan jettu Selin Diyon, sababa kanaan sochiin qaamashee to'annoosheen ala ta'uu himte. ''Akka durii sirbuullee hin danda'u. Konsartii koo itti aanu akkan haqe isinitti himuun koo na gaddisiisa,'' jechuun dhibee kanaan qabamuun hamilee ishee cabsuu dubbatte. Dubartiin kun sagalee fiilmii beekamaa 'Titanic' jedhamu dabaalu mata-duree 'My Heart Will Go On' jedhuun sirbitee kanaanis badhaasa Oskaar injifatteetti. Bara 2014 yeroo abbaan warraa ishee Rene Angelil kaansariin qabamu, isheen muuziqaa irraa soorama bahuu ishee beeksiste. Waggaa tokko booda muuziqaa deebitee eegalte, garuu bara 2016 yeroo abbaan warraa fi obboleessi ishee du'an deebitee muuziqaa dhiiste. Konsartii sababa koroonaavaayirasiitiin addaan citee ture deebiftee jalqabuuf karoorfattee turtellee sababa dhibee fayyaa isheetiin kanaan raawwachuu hin dandeenye. ''Doktorota gaariin qaba. Ijoolleen koo jaallatamoonis na kunuunsaa jiru. Sochii qaamaa gochuun waltajjiitti deebi'uuf yaalaan jira,"" jette. Weellistuun kun ergaa deeggartoota isheef barreessiteen, ''Wanti ani gochuu danda'u sirbuu qofa,'' jetteetti. ''Sirbuus nan jaalladha. Deeggartoota koo isin yaadeera. Sagalee isn jaallattan sana baasuun hawwe.'' ''Yeroon waltajjii irra bahu hamma humna kootti sirbuun barbaada. Garuu dhukkubbiin sun akkas akkan godhu naaf hin hayyamne,'' jetti. Dhukkubni Seliin Diyon hubachuus ta'e yaaluun rakkisaadha."	https://www.bbc.com/afaanoromoo/articles/cd12n1jvpemo
entertainment	DJ Arafaat: Weeliisaan beekamaa Ivorii Kost balaa tiraafikaan due	"Biyya Ayvorii Kost keessatti DJ Arafaat, baayyee beekamaafi biyyoota Afrikaa biroo Afaan Fireenchiin dubbatan keessatti haalaan bekamaa ta'e balaa tiraafikaa qaqqabeen lubbuun isaa akka darbe TV'n biyyattii  RTI jedhamu gabaaseera. Weellisaan beekamaa kun Wixata ganama yeroo lubbuun isaa darbe umuriin isaa ganna 33dha. Namni kun akka ""mootii' dhiichisa coupé-décalé jedhamuutti ilaalama. Sirba inni hedduu ittiin beekamu, Dosabado jedhamu ammoo Yuutiyuub irratti miliyoona shanii ol daawwatameera. Weellisaan kun jaalala motoraa/doqdoqeedhaaf qabuunis ni beekama ture.  Kanaafis, sirba isaa kan dhiyoo baatii Caamsaa keessa gadhiise keessattis Moto Moto jechuun sirbee namoonni miliyoona afurii ol ta'an Yuutiyuub irratti daawwataniiru. Ministirri Aadaa Ayvoori Koost Maurice Kouakou Bandaman gadda isaanii ibsatanii nama muuziqaan beekamaa ta'e kanaaf kabaja agarsiisuudhaaf sirni gaggeessaan ni raawwatamaaf jedhan. Weellistoota bebbeekamoo ta'an akka Daavidoo warra Naajeeriyaafi raapperiin warra Ayvoori Koost dabalatee jaallawwan isaa kan ta'an artistoonni hedduunis gadda isaanii ibsachaa jiru. DJ Arafaat, maqaan isaa kan sirriin Ange Didier Huon yommuu ta'u, badhaasa Coupé-Decalé Awards jedhu irratti bara 2016 fir 2017 artistii hunda caalaa beekamaa ta'ee badhaafameera. Coupé-decalé (jechuun ""murii/kutii fiigi jechuudha""). Wallee yeroo Ayvoorii Koost wal waraansa keessa jirtu jalqaba jaarraa 20ffaa keessa kan uumameefi hangam rakkoon walitti bu'insaa jiraatellee dargaggoonni bohaaruu barbaadu jechuun dubbateera gabaasaan BBC Hatouma Diarra Abijaan irraa."	https://www.bbc.com/afaanoromoo/oduu-49327865
sports	Atileetiksii: Riikoordiin Qananiisaa atileetii Yugaandaatiin cabe	"Lammiin Yugaandaa Cheepteegeen, Daayimandi Liigii Moonaakootti geggeeffamerratti riikoordii fiigicha meetira 5,000 kan waggoota 16'f qabamee ture sekondii lamaan kan cabse. Meetira 10,000'n Doohaatti wayita injifate riikoordii kana fooyyessuuf akka yaalu dubbatee kan hin milkoofneef atileetiin ganna 23 kun, fiigicha kaleessaa irratti daqiiqaa 12 fi sekondii 35.36'n galuun injifate. Riikoordiin kana duraa Qananiisaa Baqqalaan daqiiqaa 12:37.35'n qabamee ture. Cheepteegeen baruma dhibeen addunyaa unkuraa jiru kanatti, Moonaakootti yeroo lammaffaaf riikoordii cabsuu isaati. Guraandhala darbe riikoordii meetira 5,000 kan piriinsiippaaliitii cabsee ture. ""Moonaakoon bakka adda riikoordiiwwan addunyaa itti cabsuu danda'udha, yeroo namoonni hedduun mana keessa turaa jiran kanatti as ga'uuf hojii guddaa hojjachuutu narra ture'' jedhe."	https://www.bbc.com/afaanoromoo/oduu-53789656
politics	Somaaliyaan 'shira xaxuun biyya tasgabbii dhorkite' jechuun Keeniyaa himatte	Ministirri odeeffannoo Somaaliyaa Osmaan Abukar Dubee yeroo Somaaliyaan filannoof qophooftutti, Keeniyaan biyya keenya jeequuf shira xaxaa jirti jechuun himachuu midiyaan mootummaa Somali National TV gabaaseera. “Nuti Keeniyaa ni kabajna, fedhii walfakkaataa qabnuu fi ollummaa keenya ni kabajna. Gama keenyaan nuti ilaalcha kanaan jiraanna. Ta’us garuu, Keeniyaan kanaratti fedhii waan qabdu hin fakkaatu, abjuu hin taane dhugoomsuuf barbaaddi. Akkasummas mootummaa lafaafi lageen Somaalii fudhachuuf karoorfattudha,” jechuun ibsa miidiyaaleef kennan kan fuula Feesbuukii TV’cha irratti kallattiin darbaa ture irratti dubbataniiru. Aanga'aan kun Keeniyaan gidduu galummaa siiyaasaa gaggeessuufi hoggantoota mormituu Naayirobii keessaaf haala mijeessiti jechuun himatu. Namooti Naayirobii keessatti kana dura dhimma filannoo Somaliyaa 2020/2021 irratti walga’ii gaggeessan keessaa, ogeessoti siyaasaa bulchiinsa kibba Somalii Jubaalaand irraa ta’an ni argamu. ''Moqadishoon namoota siyaasaa mormituu Keeniyaa kan biyya ollaa keenya keessatti jeequmsa kaasuu barbaadan keessummeessitee hin beektu. Naayiroobiin garuu buufata bakka haleellaan Somaaliyaa irra ga’u irraa ka’u taatetti. Bakka waligalteen Somaaliyaa keessatti taasifame itti diigamu taatetti.'' “Naayrobiin bakka waldhabdee siiyaasaa bulchiinsa biyya keenya jeequuf karoorri itti taasisamu taatetti… Kanaafidha nuti mariidhaaf ambaasaaddara keenya Naayrobii irraa akka deebi’uuf kan waamne,” jechuun ministirri odeeffannoo ibsaniiru. Dabalataanis Dubeen erga Humni Ittisaa Keeniyaa qaama Duula Gaamtaa Afrikaa Somaaliyaa (Amisom) ture, maagaloota naannoo kibba Somaaliyaa keessaa ba’ee booda naannichi al-Shabaabiin to’atameera jedhan. ''Erga humnooti Keeniyaa enyuunuu hin beeksisiin magaalota kanniin keessaa ba’anii booda al-Shabaab to’ateera. Rakkoo lammilee Somaaliyaa naannicha jiraatan irra ga’eeru yaadaa. Kun wanta callisnee bira dabarruudhaa? Jiraattota Fahfadhun maal isaanirra akka ga’e dhaqaa gaafadhaa,'' jechuun ministeerichi Moqaadishootti gazexeessitootatti himan. Wiixata Sadaasa 30, mootummaan federaalaa Somaalii ambaasaaddara isaa Naayiroobii jiru biyyatti deebisuun, ambaasaaddara Keeniyaa Moqadishuu jiru ammoo ''mariif akka biyya gadhiisuuf'' gaafateera. Ministirri Hajaa Alaa Keeniyaa garuu himannaa dhimma biyya keessaa fi siyaasa Somaaliyaa jidduu galuu irratti dhiyaate haaleera. Hariiroon Keeniyaa fi Somaaliyaa jidduu jiru sababa bakka Garba Indiyaa irraa kiloomeetir iskuweerii 150,000 ta’ee fi kuusaa boba’aa guddaa qabuun waggooti dhiyootti boora’eera.	https://www.bbc.com/afaanoromoo/oduu-55171072
health	Hundeessaa dhaabbata gargaarsaa 'L'Arche' qoccollaa saalaa hedduu raawwatan	Qondaalli gameessi amantii fi hundeessaan dhaabbata gargaarsaa 'L'Arche' Jean Vanier Firaansi keessatti dubartoota ja'a gudeedanii akka turan dhaabbatichi gabaase. Hoogganaan amantii kun dhaabbata namoota mudoo dandeettii waa baruu qaban gargaaru kan hundeessan bara 1964 Firaansi keessatti ture. Lammiin Kanaadaa Jean Vanier bara darbe umurii waggaa 90ffaasaaniitti du'an. Waggoota kurna hedduuf dubartootarraan qoccollaa saalaa geessisaa kan turan Jean Vanier dubartoonni gudeedaman jedhaman tokkollee kanneen rakkoo barachuu qaban miti. Hojii Jean Vanier qorachuu keessatti tumsa kan taasise dhaabbatumasaan hoogganaa turan L'Arche kan jedhamudha. Dhaabatichi oqrannaa kan eegale erga Jean Vanier qoccollaa saalaa dubartootarratti raawwataniiru shakkiin jedhu dhagahamuu jalqabeeti. Yeroo ammaa dhaabbata gargaarsaa L'Arche hoogganaa kan jiran Stephan Posner fi Stacy Cates Carney gochi akkanaan naamusa hojii kanarraa kan hin eegamnee fi kabaja namaa kan gadi buusuudha waan ta'eef sirrii miti jedhan. Namoota hacuucaman, kan hanga yoonaatti rakkoo irra ga'e hin dubbanne dhiifama gaafanna jedhan qondaaltonni kunneen. Maqaa dhaabbata gargaarsaa L'Arche'n yakki qaanessaan akkasii raawwatamuunsaa baay'ee nama gaddisiisa jedhan. Dhaabbati gargaarsaa L'Arche namoota rakkoo barachuu qabanii fi kan hin qabneefis da'oo ta'ee jiraachisa. Biyyoota 38 keessatti hojjetaa kan jiru dhaabbati kun miseensota 10,000 qaba. Dhaabbati gargaarsaa L'Arche yeroo ammaa addunyaa guutuurraa giddu gala 154 qaba.	https://www.bbc.com/afaanoromoo/oduu-51602815
health	Xiin-sammuu: Nama sobduu ta'e ilaalanii adda baasuun ni danda'amaa?	Ilaaluun qofa nama sobduu ta’e addan baasu hin dandeessani. Oggeessoti xiinsammuu garuu mala biraa ittin adda baafamuu danda’amu irratti hojjechaa jiru. Poolisoonni dargaggoo ganna 17 Martii Tankilee kan harmee isaa waraanamtee ajjeefamte erga argee booda miirri isaa gar malee tasgabbaa’aa ta'uun gaaffii itti ta'e. Inni yakkarraa bilisa ta'uu himus anga’oonni isa amanuu dhabuun, ajjechaan himatame wagga 17’f mana hidhaa ture. Himannaa biraan ammoo poolisoonni dargaggoon ganna 16 Jeferii Deskoovik erga barataan daree isaa du’ee argamee booda akka malee aaree fi poolisii gargaaru barbaadee ture jedhani yaadani. Innis sobaa akka jirutti itti murtaa'ee yakka kanaaf gara wagga 16 mana hidhaa ture. Maartin sirritti hin aarre, Jeferiin ammoo garmalee aare. Miirri faalla akkanaa akkamiin soba dhokate agarsiisa? 'Agarsiisuu hin danda'u' jedhu kolleejii haqa yakkaa Joon Jay, kan Yunivarsitii magaalaa Niiw Yoorkitti qorattuu sobaa (deception researcher) kan ta’an oggeettiin xiinsammuu Maariyaa Hartiwiig. Dargaggoonni kun lamaan booda yakka kanarra bilisaa ta’uun baramee hidharra gadhiifamaniiru, lamaanu dogoggora ilaalchaa, miirri namni agarsiisu sobduu ta’uufi dhiisu adda baasu danda’a jedhuun miidhamani. Aadaa gara garaa keessatti, amalli akka ija keessa ilaaluu dhiisuu, tasgabba’uu dhabuu fi haasa irratti giinga’uun kanneen sobdoota saaxilanidha jedhanii namootni hedduun amanu. Haa ta'u malee ilaalcha kana mirkaaneessuuf waggootii dheeraaf qorattoonni qorannoo taasisan raga muraasa qofa argatani. “Akka ogeessota sobaatti rakkoo inni tokko namni hundiyyu sobni akkamiin akka hojjatu beekna jedhanii yaaduudha,” jedhu Hartiwiig. Akkumma dhimma Maartin fi Jeferii irratti agarree ilaalchi of tuulummaa akkanaa haqni akka jallatu taasisa. Oggeessitni xiin-sammuu yeroo dheeraaf sobduu adda baasuun hagam akka cimu ni beeku. Bara 2003tti, oggeettiin xiin-sammuu Bella DePawuloo fi waayilootni barreeffamoota saayinsii walitti qabuun yaaliwwan 116 amala namoota yeroo sobanii fi dhugaa dubbatan adda baasuuf gaggeefaman funaanariiru. Qorannoon isaanii agarsiistoota 102 haasa hin qabne, kanneen akka ija keessa ilaaluu dhiisu, libsachuu, sagalee ol kaasanii haasa’uu, gatiittii sochoosuu, taa’umsa geeddaruu, akkasumas harka, maataa ykn miilla sochosuu ilaalaniiru. Ta’us garuu kanneen tokkoon isaaniiyyu ragaa ittiin sobduu adda baasaan mirkanaa’aa hin turre. Qorattoonni hedduun biroo qorannoo wal fakkataa yeroo adda addaatti taasisanis amalootni kunneen nama sobu adda baasuuf agarsiistoota ga’aa hin taane. Ogeessotni poolisii gama isaaniin, irra daddeebiin qorannoo fi yaaliwwan kunneen dhugaatti kan siqan miti jechuun falmu. Akka isaan jedhanitti namootni yaalii qorannoo kanneenii irratti hirmaatan – heddumminaan barattoota kan ta’an - akka sobanii fi dhugaa dubbataniif labiraatoorii qorannoo keessatti warra ajajamani jedhu. Namoonni yaaliif akka soban ykn dhugaa dubbatan gaafatamanii qorannoon irratti godhamu, akka yakkamtoota qoratamanii fi namoota yakka arganii dhugaa ba’anii dhibbaan irra ga’u hin jiru jedhu. Yunivarsitii Portismaawuz, UK irraa oggeettiin xiinsammuu Samaantaa Maan kan qorannoo sobaa wagga 20 dura eegalte yaaddoo poolisootni kaasan kun gaffii sirridha jettee yaadde. Dhimma kana adda baasuufis, ishee fi waayilli ishee Alderti Virij viidiyoota saatii dheeraa gaffii fi deebii poolisiin yakkamtoota ajjechaan himataman waliin taasisan ilaaluun, dhugaa beekamu sadii fi soba beekamu sadii adda baasaniiru. Sana booda Maan gaaffii fi deebii afaan Dachiin gaggeeffame kana poolisoota Ingiliffaa hasa’an 65itti agarsiisuun dhugaa fi soba kana sochii qaama fi amala isaani irratti hundaa’uun qofa akka adda baasaniif gaafatte. Poolisootni kun %65 sirri turani, garuu ammayyu guutummaatti sirri hin turre. Qorannoo wal fakkaata poolisoota Dachii waliin taasisaniiru. Poolisootni sobaa fi dhugaa kana addan baasuu hin dandeenye kanneen miraa agarsiisuun sobduun adda ni baafama jedhanii yaadan turani. Kun garuu maal agarsiisa? “Yoo abbaa manaan tokko haadha warraa isaa ajjeesee qabame, sababa adda addaaf aaruu danda’a, kan akka gaabbi ykn qabamuu isaaf “ jetti Maan. “Amala haasaa hin qabne kan akka miira isaani irratti yoo hundoofte, dogoggoruu dandeessa.” Qorannoowwan akkanaa soba adda baasuuf agarsiiftoota haasaan ala jiran irratti hundaa’uu akka dhiisaniif qorattootoota taasiseera. Har’a, ogeessotni xiin-sammuu eenyu akka dhugaa dubbatuu fi dhiisu adda baasuuf agarsiistuu haasaa irratti xiyyeeffachaa jiru. Fakkeenyaaf, namootni gaaffii fi deebi gaafatan beekaa raga qaban osoo hin ibsiin shakamaan bilisaan akka haasa’uu godhu, kun ammo kanneen soban akka burjaaja’an gochuu danda’a. Malli gaaffii fi deebii inni biraan shakkamtooti fi namootni waan argan himan yakka rawwatamee karaa fakkii akka ibsan taasisuudha. Sababiin isaa kun yaadannoo dabaluun kanneen dhugaa dubbatan odeeffannoo dabalataa akka kaasan gochuu danda’a. Yaaliin qorannoo kun poolisii UK kan yeroo gaffii fi deebii taasisaniitti fakkii fayyadaman waliin ta’uun gaggeefame.	https://www.bbc.com/afaanoromoo/oduu-56655836
health	Koronaavaayiras: UN biyyootii hiyyeeyyiif maaliif doolaara biiliyoona 4.7 gaafate?	Dhaabbatni Biyyoota Gamtoomanii (UN) biyyoota hiyyeeyyii keessatti dhiibbaa koroonaavaayirasiin geessisuuf maallaqa doolaara biiliyoona 4.7 na barbaachisa jedhe. Ji'a Guraandhalaa darbes dhaabbatichi akkasuma biyyootnifi dhaabbileen gargaarsaa maallaqa biiliyoona 2 akka gumaachan gaafatee walakkaa isaa argateera. Barreessaa itti aanaan dhimmoota hawaasummaa Maark Lowkook dhiibbaa hamaan Koroonaavaayiras biyyoota hiyyeeyyiirratti hammaataa jedhan. ''Amma tarkaanfii hin fudhannu yoo ta'e hiyyummaa, beelaafii walitti bu'iinsa guddaatu arguuf qophoofnaa. Hoggeen dhufaa akka jiru ni mula'ata, ejjennoo addaa fudhachuu qabnaa'' jedhan. Dhaabbatichi biyyootni rakkoo isaan mudate keessa bahuuf carraaqaa jiran illee $900m gumaachaniiru jedheera. Haata'uuti kana caala deeggarsa guddaatubarbaachisaa jedhameera. Biyyoota dadhaboo hedduu keessatti Vaayirasichi ji'oota jahan dhufan keessatti illee fiixee hin gaha jedhamee waan hin tilmaamamneef deeggarsi barbaadamu guddaadha jedheera dhaabbatichi. Biyyootii hiyeeyyi 50 duraan gargarsaa bardaaduu jedhamanittis biyyooti sagal haaraa dabalaniiru. Kunneenis, Beenin, Jibuutii, Libeeriyaa, Mozaanbiik, Pakistaan, Filippiins, Seraaliyoon, Toogoofi Zimbaabweedha. UN biyyootii hiyyeeyyiif maaliif mallaqa dabalataa barbaade? Biyyootii hiyyeeyyii kana keessatti dhibbaa koroonaavaayirasiin uumu to'achuufi beela dhufuu danda’un hambisuun  miiliyoonota baraaruuf maallaqa kana akka barbaadu hima Garuu biyyooyiin hiyyeeyyi maaliif weerara vaayirasii kanaan caalatti midhamuu? Gatii meeshaalee biyyootiin hedduu wantoota gara biyya biraatti erganiin galii uumuu, fakkeenyaaf, gatiin boba’aa hir’isuun isaa dhibbaa guddaa fida. Invastimantii hiri’isuun ammoo biyyootiin guddataniif investarootii idil-addunyaa yeroo maallaqaa basuu dhiisuu; kun ammoo gara fuladuratti invastimantii hir’isa. Liqii biyyaa biroo ammoo, biyyootiin hiyyeeyyii hedduu biyyoota soreeyyi irraa maallaqa doolaaraafi yuurootiin liqeeffataniiru. Kanaaf, gatiin jijjiraa maallaqaa yoo bu’e, liqii kana deebisuun caalaatti ulfaataa ta’a.	https://www.bbc.com/afaanoromoo/oduu-52574605
health	Koronaavaayirasiin ‘akkuma Iboolaa hospitaalatti nama baay’ee ajjeesa’	Namoonni yaala koronaavaayirasiif gara hospitaalaa deemaan akkuma namoota Iboolaan du'anitti achitti du'uu danda'u jedhan qorattoonni UK. Dhukkubsattoonni tokko sadaffaan hospitaala turan sababa COVID-19 du’uusaanii qorannoon Awuroppaatti taasifamee ni mul’isa. Dhukkubbichi mallattoo giddu galeessa kan agarsiisu waan ta’eef manatti yaalamuu danda’u qorattoonni garuu namoonni dhukkubbichi hammam hamaa akka ta’e hubachuu qabu jedhu. Furdinni garmalee, umuriin dabaluu fi dhiira ta’uun carraa du’uu ni dabala akka ragaan hospitaalota 166 Biriitish. Seenaan fayyaa dhukkubsattoota 17,000 Ingilaand, Weelis fi Iskootilaand qoratameera. Innis kana agarsiisa: . %49 baraaramanii hospitaalaa bahaniiru . %33 kan ta’an du’aniiru . %17 ammas yaalamaa jiru “Namoonni muraasni yaada COVID-19 doozii dhukkuba qufaatii oli jedhanii yaadu – dogoggoranii jiru,”piroofeesar Kaalam Seempile Yuunivarsiitii LiivarPuul irraa. “Namoonni hospitaalatti yaala COVID-19  argataa turan %35-40 kan du’an yoo ta’u kunis immoo namoota hospitaalatti yaala Iboolaa argataa turan walii wal fakkaata. “Namoonni waan kana qalbiin dhagahuun qabu… dhukkubbini kun baay’ee hamaadha.” Ta’us garuu namoonni sababa COVID-19 du’an %1 gadidha, kanaaf namoonni baay’een mallattoo giddu galeessa qabu jechuudha. Qorannoonni kun akka mul’isutti dhukkubsattoonni %31 ta’an kutaalee yaala waliigalatti kan du’an yoo ta’u kunis du’a kutaa yaalaa dhukkubsattoota haalan dhukkubsatanii %45’tti ol guddiseera. Kutaan yaalaa dhukkubsattoota haalan dhukkubsatanii kutaa veentileetarri fi maashinoonni hojii qaama keenya deeggaran jiraniidha. Dr Annemarie Docherty gorsitu kutaa yaala addaa Yuunivarsiitii Eedinbiraarraa akkas jedhan: “Abdiin baraaramuu xiqqoonillee hin jiru taanan namoota sana gara kutaa yaala sanitti geessuun waan gaarii hojjataarra jedhee hin yaadu. Yeroo ammaa kanatti hospitaalota UK waliin marii jabaa fi barbaachisaa mari’ataarra jedhee yaada.” Biyyoota biroo keessatti COIVID-19 lubbuu manguddoota hedduu dabarseera jedhan qorannoon. Dabalataanis garaagarummaa dabaluu umurii dhiiraa fi dubartii jidduu jiru ibseera. Pirof Seempile akkas jedhan: “Umurii hunda keessatti dubartoota caala dhiirota heddutu miidhama akkasumas akkuma umuriin dabalaa deemuun garaagarummaanis bal’achaa deema.” Balaa sanyummaa walxaxaadha Namoonni sanyii xixiqqoorraa ta’an hedduunsaanii du’aniiru. Ingilaand keessatti namoonni gurraachi %3.5 yoo ta’an sababa COVID-19 immoo %6 du’aniiru. Weerarri kun bakkeewwan akka Landan bakka namoonni gosa hedduu jiraatan keessatti hammaateera. Ragaa hunda ilaaluurra sababoota akka dhukkubbii, furdinna garmalee fi umuriirratti xiyyeeffachaa jiru qorattoonni. Piroof Seempile akkas jedhan: “Sanyummaa dhiisne waan hunda yeroo ilaallu garaagarummaa bu’aarratti mul’atu hin jiru kanaaf sanyummaan kophaasaa bu’aa argannurratti garaagarummaadhaaf sababa miti jechuudha. “Bu’aa gad aanaa akka argannu kan taasise haala hawaasummaa namoota gurraachaa fi sanyii birooti.”	https://www.bbc.com/afaanoromoo/oduu-52482956
politics	‘Mootummaan Federaalaa humna fayyadamuuf qophaa’aa jira’-Dabratsihon Gabramikaa’el (PhD)	Mootummaa giddu-galeessaa waliin muddama keessa kan jiru mootummaan naannoo Tigiraay mootummaan Federaalaa “Tigiraay irratti tarkaanfii humnaa fudhachuutti ce’aa jira’ jechuun himate. Bulchaan naannoo Tigiraay Dabratsihon Gabramikaa’el (PhD) ibsa har’a gaazexeessitootaaf naannichatti kennaniin, mootummaan Ministira Muummee Abiy Aimad (PhD) Tigiraay irratti tarkaanfii humnaa fudhachuu akka danda’u ibsuun ‘ummanni cimsee of qopheessuu qaba’ jechuun waamicha taasisaniiru. “Dhiibbaawwan hedduu, duulawwan miidiyaa hedduu, ulee dinagdee nurraan gahaa ture osoo isa hinga’iin; amma ammoo humnaan ukkaamsa jechuun socho’aa jira. Mallattoowwan hedduutu jiru,” jechuun dubbatan. Mootummaan Federaalaafi mootummaan naannoo Tigiraay, tokko isa kaaniin “seeraan ala” waliin jechuun hariiroo waliin qaban addaan kutuu erga ibsanii as muddamni lamaan isaanii gidduu jiru daran cimaa dhufee gara walitti bu’insaatti akka hin geessinellee sodaatameera. Ministirri Muummee Itoophiyaa Abiy Ahmad (PhD) dhiyeenya kana mana maree bakka bu’oota ummataa irratti dhiyaatanii yeroo dubbatanitti: Waldhibdee naannoo Tigiraay  waliin uumame, “karaa seeraa qofaan kan deebi’u ta’a” jedhanii turan. Jijjiirama caasaa raayyaa ittisa biyyaa tibba kana taasifame hordofuun, mootummaan naannoo Tigiraay tarkaanficha mormuudhaan ibsa baasuun isaas ni yaadatama. ‘Aangoon mootummaa Federaalaa ALI Fulbaana 25, 2013 waan dhumateefi fudhatama seeraa waan hin qabneef,  caaseffama raayyaa ittisa irratti jijjiirama taasisuu hin danda’u’ jedhee ture mootummaan naannoo Tigiraay. Raayyaan Ittisa Biyyaa Itoophiyaa ammoo gamasaatiin ibsa mootummaa naannoo Tigiraay, “Faallaa Heera mootummaati”  jechuun mormee ibsa baaseera. Dr. Dabretsihon ibsa isaanii keessatti maal jedhan? Dr. Dabretsihon, mootummaan Federaalaa Tigiraay irratti tarkaanfii humnaa fudhachuuf qophaa’aa jiraachuu “mallattoowwan agarsiisan jiru” jechuun dubbatan. “Mallattoowwan, qophiiwwan jiru. Mallattoon tokko, raayyaan akka miira of eegannoon turuuf itti himameera,” jechuun odeeffannoo bal’aa garuu hin kennine. Fedhiin angafaa mootummaa naannoo Tigiraay nageenya ta’uu ibsuun, “Ta’us garuu nutis raayyaa qopheessineerra, milishoota keenya qopheessineerra, human addaa keenya qophessineerra. Waraana hambisuudhaaf qopheessine.  Waraanuun kan nurra jiraatu yoo ta’e garuu, injifannoon galuuf qophoofneerra,” jechuun dubbatan Dr. Dabretsihon. Biiroon Nageenyaa naannoo Tigiraay fuula Feesbuukii isaarratti, “Humnoonni faallaa jiraachuu keenyaa ifatti walitti qabamaa jiru,” jechuun barreesseera. “Walitti qabamni” kun kan eenyuufi eenyuuti isa jedhu Biiroon kun kan hin eerre ta’us, Dr. Dabretsihon ibsa isaaniirratti mootummaa Ministira Muummee Abiy Ahmad (PhD) fi mootummaa Ertiraa  waliin ta’uun Tigiraay irratti shiraa akka jiran ibsaniiru. Biiroo Nageenyaa naannoo Tigiraay itti dabaluun, “Jiraachuufi nageenya Tigiraayiif jecha of eegannoorra jirra,” jechuun barreesseera. Naannoo Tigiraay bulchaa kan jiru TPLF, guyyoota lamaan dura walga’ii koree giddu-galeessaa kan gaggeesse yoo ta’u, “Murteewwan ijoo” dabarsuu isaa ibsullee: haala kanaan dura hin baramneen murteewwan ijoodha jedhaman kanneen ilaalchisuun wanti ifatti hinbeeksiifne. Himannaa motummaan naannoo tigraayi dhiyeessuu kananrratti deebii argachuuf jecha Waajira Minnisteera Muummeefi Dubbi Himaa Humna Ittisa Itoophiyaatti bilbilluu illeen bilbilli nuuf hinkaasiin hafaniiru.	https://www.bbc.com/afaanoromoo/oduu-54784760
technology	M﻿etan ykn feesbuukiin maaliif qabiyyee oduu US haquuf dhaadate?	K﻿ubbaaniyyaa feesbuukii kan ta'e Metan seerri miidiyaa haaraan hojiirra oollaan qabiyyeewwan oduu miidiyaalee US akka haquuf jiru dhaadate. A﻿kka seera haaraa kanaatti miidiyaaleen US galii qabiyyeewwan miidiyaa hawaasaa kanarratti qoodaman irraa argamu qixa hirachuuf mirga guutuu fi aangoo olaanaa qabu. S﻿eerri kana fakkaatu bara darbe Awustiraaliyaatti darbee ture, feesbuukiin sababa kanaan  qabiyyeewwan miidiyaa biyyattii yeroof akka hin maxxanfamne dhorkeera. M﻿etan miidiyaalee hedduu hordoftoota dhabanii rakkatan maamilootaan walargarsiisaa jiraachuu himata. Miidyaaleen kan isaan qabiyyeesaanii maxxansaniif lakkoofsa hordoftootaa ittiin guddifachuuf jedhee amana Metan. Seerri haaraan Journalism Competition and Preservation Act (JCPA)  jedhamuun beekamu kun, jalqaba Seenaatara Minisootaa Amy Klobuchar jedhamaniin Kongireesiif dhiyaate, gamaa gamanaas deeggarsa argate. S﻿eerichi miidiyaaleen galii beeksisa miidiyaalee hawaasummaarraa argamu qooddachuuf mirgaa fi aangoo olaanaa akka argatan mirkaneesse. K﻿ubbaaniyyaawwan miidiyaa Metan qabiyyeesaan qoodan irraa galii guddaa argachuun kophaa itti fayyadama jedhanii komatu. T﻿ibba weerara koronaavaayirasii miidiyaaleen galii dhabanii wayita dhiphatan, Metan bu'aa guddaa buufateera. H﻿aata'u malee Metan dubbiin kun dhugaa ta'uu haaleera. Inumaa miidyaaleef maamiloota heddumminaan fiduurratti hojjechuu himata. D﻿ubbi Himaan Meta Andy Stone, ''Kongiresiin seera gaazexeessummaa daba qabu kana yoo mirkaneessee hojiitti hiike nutimmoo qabiyyee miidiyaalee hunda altakkaatti haqna,'' jedhe. M﻿etan akka jedhutti galiin inni qabiyyeewwan oduu qoodaman irraa argatu galii maddeen kaan irraa argatuun yoo walbira qabamu akkaan muraasa. K﻿ubbaaniyyaan miidiyaa hawaasummaa guddichi kun bara darbes dhimmuma walfakkaatuun Awustiraaliyaa keessatti qabiyyeewwan miidiyaa haqee ture. G﻿aruu qeeqi itti hammaannaan tarkaanfii kana kaaseera.	https://www.bbc.com/afaanoromoo/articles/crgzjnrl4z0o
politics	'Haala Itoophiyaan keessa jirtuuf mariin biyyaalessaa barbaachisaadha' - Dr Awwal Aloo	Muddama siyaasaafi nageenyaa Itoophiyaa keessatti dhalate qabbaneessuuf mariin biyyaalessaa taa’amuun, waliigaltee biyyaalessaarra akka ga'amu paartileen mormitootaa Itoophiyaa keessa jiran waamicha dhiyeessaa jiru. Hawaasni idiladdunyaas mootummaan Itoophiyaa marii biyyaalessaa 'hunda hammataa' akka gaggeessu gaafatu. Ofii mariin biyyaalessaa maali? Haala amma jiruun mariin akkasii gaggeeffamuu danda'aa? Yunivarsiitii Kiil UK argamutti kan barsiisan Dr Awwol Qaasim Aloo turtii BBC wajjin taasisaniin, dhimmoota kanaafi kaan irratti dubbisneerra. Dr Awwal mariin biyyaalessaa ammatti maaliif akka barabaachiseefi dhiibbaan idil-addunyaa mootummaa Itoophiyaa dirqisiisuun mariitti galchuu danda’a dhimma jedhurratti yaada kaasaniiru. Marii Biyyaalessaa jechuun, humnoonni siyaasaa fi qaamoleen adda addaa wal gahanii haala biyyaarratti waliin mari'achuudhaan kallattii kamitti deemu akka qaban, maaltu biyyaaf mala dhimma jedhurratti walii galuudha. Gaafas biyyi waliigaltee ummataarratti hundoofti jedhan. Waliigalticha hojiirra oolchuun yoo dadhabame garuu biyyattiin nagaa argachuun shakkisiisaa ta’uu akeekkachisan Dr Awwal. Mariin biyyaaleessaa ammatti maaliif ni barbaachisa jedhanii akka amanan Dr Awwal wayita ibsan, waliigalteen siyaasaa heera keessatti tumame hojiin ala ta’ee waan jiruufi jedhan. ''Humnoonni adda addaa biyyattii keessa socho’an heera biyyattii hin kabajani, kabajuu qabna jedhanii dhiibbaa gochaas hin jirani,’’ jedhu. Akka Dr Awwal jedhanitti, heerri bara 1991-1995 tumame hojiirra oolaa hin jiru. Qaamoleen rakkoolee biyyattii karaa humnaan furuuf socho’aa jiraachuu eeru. Itti dabaluun, Itoophiyaan sirna akkamiin buluu akka qabduufi hireen federaaliizimii amma jiru maal ta’a dhimma jedhurratti waliigalteen dhabamuu kaasan. Mootummaan ofisaatiif heera kabajaa akka hin jirres qeeqan. ''Mootummaan biyya bulchus heera aangoo kenneef akka heeraatti fudhataa hin jirus,’’ jedhaniiru. Mariin biyyaalessaa yoo hin godhamiin hafe walitti bu’iinsi biyyattii keessa jiru itti fufa jedhanii yaadu Dr Awwal. Marii taa’uu dhiisuun rakkoo biyyattii keessa jiru daran akka itti fufsiisu ibsan. Paartileen mormitootaa gariin mariin biyyaalessaa akka ta’aamu barbaadu, mootummaan garuu filannnoon akka gaggeeffamu barbaada. Dr. Awwal mootummaan biyya bulchu marii biyyaaleessaarraa bu’aan argadha jedhee akka hin yaadne kaasu. Hiree filannoo argachuu barbaadan marii biyyaalessaa gaggeeffamuun dhabuu malu. Kanaafuu dantaan warra biyya bulchaa jiruu fi daantaan biyyattii wal hin gitu jedhan. Rakkoo biyyattii furuuf humnoonni biyyattii keessa jiran otoo walii galanii rakkoon hiikamuu danda’a jedhanii akka amanan ibsani. Mariin taa’amuu ilaaachisee garuu ammatti wanti irratti walii galan beekuun rakkisaa akka ta’e kaasan. Mariin humnoota biyyattii gidduutti gaggeeffamu rakkisaa ta’uu akka malus eeraniiru, Dr Awwal. Dr Awwal, mootummaan tokko mootummaa kaan dirqisiisuu akka hin dandeenye kaasuun eegalani. Mootummaan Itoophiyaa wanta biyyoonni kun gaafatan akka raawwatu dirqisiisuuf garuu gargaarsa irraa kutuu malu. ‘’Gargaarsa karaa dippiloomaasii, tikaa fi dinagdeen itti kennan irraa dhaabuu malu.’’ Ameerikaa fi biyyoonni Awurooppaa hariiroo Itoophiyaa wajjin qabu. Itoophiyaan deeggarsa humnoota kanarratti hirkatti jedhani. Kanaafuu sadarkaa idil-addunyaatti mootummaarratti dhiibbaa uumuu ni danda’u. Dhiibbaan uumamu, mootummaan Itoophiyaa dhiibbaa sana qolachuuf hangam qophii akka ta’eerratti hundaa’a jechuun, gosoonni dhiibbaa taasifamaniis, haasawa taasisuu, qeequu, qeeqa bira darbuunis gargaarsa irraa dhaabuu dabalata, akka yaada isaaniitti. ''Hanga ammaatti garuu dhiibbaa guddaatu mootummaa Itoophiyaarratti godhamaa jira, mootummaan Itoophiyaas ofirraa faccisuutti jira,’’ jedhani. Ameerikaan haala qabatamaa Gaanfa Afriikaa, keessaattuu kan Itoophiyaa kessaa jiru hordofuuf, tibbana ergama addaa muuduun ni yaadatama.	https://www.bbc.com/afaanoromoo/oduu-56954717
health	Koronaavaayiras: Tibbana namni Covid-19 qabame daran dabaluun miira akkamii uume?	"Lakkoofsi namoota koronaavaayirasiin irratti argame kan guyyoota muraasa darban Ministeerri Fayyaa gabaasee daran dabalaa jiraachuun wal qabatee iddoo hedduutti rifaatuun uumameera. Haata'u malee, magaalota hedduu keessatti namni ammallee sochii idilee dur barame keessaa hin baane. Rippoortarri BBC Adaamaatti argamu magaalicha keessa naanna'uun ilaale, Adaamaan sochii idilee irraa garaagarummaa hin qabdu jedha. Namoota lafoo magaalicha keessa socho'an keessaayis walakkaa kan tahan maaskii (haguuggii afaaniifi funyaanii) kan godhatan miti. Kanneen maaskii godhatan hedduunis bifa dhukkubicha ittiisuu danda'uun osoo hin taane kaan afaan qofatti, kaan ammoo gara mormaatti gadi buusanii hidhatanii deemu. Sochiiwwan daldalaa fi hiriirrii dhaabbilee tajaajila kennan duratti taasifamus akkuma duriitti jira jedhe. Tibbana namni vaayirasichaan qabame tokko kan keessatti argame magaalaa Amboorraa kan dubbisne jiraataan magaalattii tokko namni hedduun rifaatuu keessa akka jiru dubbata. Haata'u malee, gama sochii xiqqeessuufi tarkaanfii of eeggannoo fudhachuutiin garuu wanti haaraa mul'atu hin jiru jedha. ""Gabaanis, sochiin namootaas akkuma durii jira"" jedha. ''Oduun kun erga dhagahamee as [lakkoofsi daran dabaluu erga eegalee] namuu naasuu keessa jira"" kan jedhan lubni waldaa Kiristaanaa, magaalaa Holataa tokko, ""namni garuu inuma dide,"" jedhu. ""Gorsa mootummaafi ogeeyyiin fayyaa jedhan hin dhagawu - walirraa fagaachuun hin jiru. Nutis abbootiin amantaa akkuma amantaa keenyaatti, dabaree godhachuun, hawaasa keessa naanna'uun hubannoo umuuf sochii eegalleerra,'' jedhu. Yeroo hammi nama qabamee haalan dabalaa jiru kanatti of eeggannoon yeroo jalqaba dhukkubichi argame hawaasa biratti mul'atee ture maalif bade kan jedhu gaaffii nama hundaati. Bitootessa 13, guyyaa namni jalqabaa vaayirasichaan qabamuun gabaafamuu hordofuun namni hedduun rifaatuu keessa galee tarkaanfiiwwan of eeggannoo dhuunfaas ta'e kan mootummaan dabarse hojiirra oolchaa ture. Sochiin hubannoo uumuufi duulawwan tola ooltummaa adda addaas taasifamaa turan. Haata'u malee, torbanoota muraasa itti aanan keessati namuu gara sochii idileetti deebi'uu eegale. Of eeggannoon taasifamus laaffataa dhufe. Ministeera Fayyaa Itoophiyaatti gorsaa sagantaalee tajaajila fayyaa kan ta'an Dr Silashii Gaaromaa, vaayirasichi biyya keessatti argamee torbanoota jalqaba of eeggannoon cimaan taasifamaa akka turee BBC'tti himaniiru. Booda garuu namni guyyuu qabamu tokko lama qofa ta'uu isaan wal qabatee namni of eeggannoo laaffisee suuta gara sochii idileetti deebi'e jedhu. Namni hedduun galii guyyuu argatuun waan jiraatuuf sochii hir'isuu akka hin dandeenyes himu Dr Silashiin. Ogeeyyiin fayyaa BBC'n dubbise mootummaan dhorka jalqaba geejjiba uummataarra kaa'ee ture kaasuun namni akka sodaa hir'isu gumaacheera jedhu. Guyyoota muraasa darban erga lakkoofsi namoota haaraa guyyuu vaayirasichaan qabamanii daran dabaluu eegalee as tarkaanfiin dabalataa sadarkaa biyyaatti mootummaan fudhate hin jiru. Namni hedduun mootummaan tarkaanfii ittisaa gahaa fudhachuu dhabuu komata. ""Uummatni gadhiisii socha'awoo maaf hin babal'atu?, Mootummaan uummata gadi dhiisee jira,"" jedha jiraataan magaalaa Naqamtee tokko. Mootummaan weerara vaayirasichaa ittisuuf labsii yeroo muddamaa kan nama afurii ol walitti qabamuu dhorku labsus sirnaan raawwachiisuu dhabuun qeeqama. Gama biraan lakkoofsi namoota qabamanii daran dabaluun, wayita sababa weerara kanaaf filannoo dheeressuufi dhiisuu irratti falmiin godhamaa jirutti ta'uun namoota hedduu biratti shakkii uumeera. Namni hedduun 'akka waan mootummaan siyaasaaf jecha lakkoofsa ol kaasee himaa jiruutti' fudhataa jira jedha rippoortarri BBC Adaamaa jiru. Jiraataan magaalaa Amboo BBC'n dubbises wanti kun dhugaa ta'uu hima. ""Namni baay'een siyaasa isaaniif jedhaniiti"" jedha. Mootummaan TV irratti lakkoofsa qofa hima waan ta'eef namni dhugaatti hin fudhanne jira,"" jedha. Ilaalchota dogoggoraa akkasii fi of dagannaadhaan magaalonni balaa hamaa dhufuu malutti qophaahaa hin jirani. Ministeerri Fayyaa garuu vaayirasichi hawaasa keessa faca'ee jiraachuu himuun hawaasni of eeggannoo akka cimsu akeekkachiisaa jira. Miilana lakkoofsi namoota vaayirasichaan qabamanii daran dabaluu qofa osoo hin taane, namoota vaayirasichi irratti argamee keessaa irra caalaan isaanii seenaa imala biyya alaa ykn namoota dhibee kanaan qabaman waliin tuttuqaa beekamu kan hin qabne ta'uun ogeeyyii yaaddesseera. ""Kun vaayirasichi hawaasa keessa akka seene kan agarsiisuudha"" jedhu ogeessi fayyaa hawaasaa Obbo Hayilee Wuubneeh. Kanaafis amma booda dabalaa deemuun isaa waan hin oolle jedhu. Kanarratti of dagannaan uummataa haala amma jiruun kan itti fufu yoo ta'eefi mootummaan tarkaanfii dabalataa hin fudhatu yoo ta'e gaaga'ama hamaa uumuu akka malus dubbatu. Ministirri Fayyaa Dr. Liyaa Taaddasaa bu'aawwaan qorannoo vaayirasichi tatamsa'aa jiraachuu isaa akka agarsiisu eeruun, tarkaanfiiwwan uggura sochii dabalataa fudhatamuu akka malan akeekanii turan. Kanuma bu'uura godhachuun magaalaa Finfinnee, kutaa magaalaa Lidataa ollaa vaayirasichi itti hammaate 'Warada Sost' jedhamutti namni akka manaa hin baane dhorkamuu qondaalli waajjira fayyaa kutaa magaalichaa BBC'tti himaniiru. Jiraattonni akka manaa hin baane dhorkamanii nyaataafi dhugaatiin dhiyaataafi jira jedhan. Dhukkubichi gara kutaa magaalaa Finfinnee kaaniifi naannolee baadiyyaatti akka hin tatamsaaneef, ""tarkaanfiin sochii dhorkuu qorannoorratti hundaa'e fudhatamuu qaba"" jedhu ogeessi fayyaa hawaasaa Obboo Hayileen. Uummannis tarkaanfiiwwan dhukkuba kana ittisuudhaaf gargaaru jedhamanii ogeessota fayyaatiin gorfaman jala bu'ee raawwachuu feesisa jedhu."	https://www.bbc.com/afaanoromoo/oduu-52797233
sports	Kazuyoshi Miyuuraa taphataa kubba miilaa ganna 53 kilaba Yokohaamaaf taphatu	Seenaa dorgommii kubba miilaa Jaappan keessatti taphataan ganna 53 Kazuyoshi Miyuuraa jedhamu kilaba kilaba isaaf galchii lakkoofsisuun taphataa umurii dheeraan galchii lakkoofsise isa jalqabaa taheera. Taphataan kun yeroo turtii kilaba isaa waliin qabu xumurus kontiraata waggaa tokkoo biraa mallatteessera. Kazuyoshi Miyuuraan ji'a Guraandhalaa dhufu umuriinsaa ganna 54 guuta. Taphataan internaashinaa Jaappan kilaba Yokohaamaaf kan mallatteesse bara 2005 ture. Waggoota 17 darbaniif kilabichaaf taphataa ture. Jaalalliifi fedhiin kubbaa miilaaf qabu dabalaa deeme'' jedhe Kazuyoshi Miyuuraan. Ama taphataan kun bara dorgommii kana umurii isaa ganna 54'n taphata jechuudha.- Kazuyoshi Miyuuraan tapha kubbaa miilaa idilee kan jalqabe bara 1986 kilaba biyya Biraazil Saantos waliin ture. Taphataan kun galchii isaa isa dhumaa kan lakkoofsise umurii isaa waggaa 50'n yoo tahu bara 2017 kilaba Tespakusastu jedhamu irratti ture. Taphataan maqaa King Kazu' jedhamuun waamamu Jaappan keessatti nama ispoortii baay'ee jaallatamuu fi yeroo hundeeffama liigii Jaappan bara 1993 irraa jalqabuun fakkeenya liigiichaa tahuun beekamu. Biyya isaa Jaappaaniif taphoota 89 irratti galchii 55 lakkoofsiseera. Miyuuraan kileba Xaaliyaanii Genoyaaf taphachuun booda gara Kirooshiyaa fi Awustiraaliyaatti imale.	https://www.bbc.com/afaanoromoo/oduu-55683076
sports	Kiliyan Mbappe maalfaa raawwatee taphataa collee jedhame? Qabxiiwwan torba	Tapha waancaa addunyaa bara 2022 nuusa xumuraa Sambata dhufu Firaansi fi Ingilaand gidduutti taphatamuun dhimmi ijoon qalbii namaa hawwatee jiru, waa'ee taphichaa caalaa waa'ee taphataa collee tokkooti. Taphataan sarara fuulduraa Firaansi fi PSG Kiliyan Mbappe yeroo ammaa taphataa collee addunyaa ta'ee waa'eensaa guddoo dubbatama. Waa'ee dandeettii fi beekamtii Mbappe qabxiiwwan torba akkanaan qixeessineerra. Kiliyan Mbappe jalqaba bara 2017 kilaba Monaakoo irraa ergisaan PSG dhaqe, waggaa tokko booda yuuroo miiliyoona 180n dhaabbii ta'ee PSG keessa ture. Gatiin inni ittiin PSG seene kun isa guddinaan addunyaarratti lammaffaarra jiruudha. Kan isa caalu taphataa Biraaziil Neymaar qofa. Neymaar bara 2017 Baarseloonaa irraa yuuroo miiliyoona 222n PSG seene. Kiliyan Mbappe taphoota kilabichaaf taphate 237 irratti goolii 190 lakkoofsise, kilaba PSG keessatti taphattoota bebbeekamoo addunyaa kanneen akka Mesii fi Neymaar waliin hiriiree taphata. Kiliyan Mbappe akka taphataa pirofeeshinaalaatti erga taphachuu eegalee waggaa torba, waggoota kunneen keessatti walitti fufiinsaan injifannoo galmeesseera. Bara 2018 Waancaa Addunyaa, 2020-21 Nations Liigii nyaateera. Kana malees PSGtti yeroo afur, Monaakootti yeroo tokko walumatti yeroo shan taphataa collee ta'uun sadarkaa argateera. Biyyasaatti ammoo Waancaa- French Cup sadi fi French League Cup lama mo'ateera. Dhuunfaadhaan ammoo bara 2017 badhaasa taphattoota umrii 21 gadiif kennamu mo'achuun taphataa qaroo jedhameera. Akkasumas yeroo lama taphataa collee Firaansi ta'eera, yeroo tokko ammoo taphataa collee Ligue 1 ta'e, yeroo sadi ammoo taphataa collee umrii xiqqaa jedhamuun badhaafameera. Waancaa addunyaa bara 2018 irrattis taphataa collee umrii xiqqaa jedhamuun beekamtii argateera. Kilyan Mbappe Waancaa Addunyaa bara 2018 Raashiyaatti qophaa'erratti goolii afur lakkoofsisuun Firansitti abdii guddaa hore. Tapha xumuraa Croatia waliin taphatan irratti Firaansi 4 fi 2n mo'atte, Kiliyan Mbappe tapha kanarratti goolii lakkoofsiseera. Kanaanis taphataa gameessa Biraazil Pele kan bara 1958 waancaa addunyarratti goolii galchetti aanee taphataa umrii xiqqaa yeroo jalqabaaf goolii galche ta'eera. Waancaa Addunyaa baranaa Qataaritti gaggeeffamaa jiru irratti Kiliyan Mbappe goolii shan galchuun dursaa jira. Walumaa galatti ammoo tapha dorgommii waancaa addunyaarratti goolii sagal qaba, kanaanis gameessi kubbaa miilaa Arjantiinaa kan goolii saddeet qabu Diyeegoo Maraadoonaa fi Kiristiyaanoo Roonaaldoo caaleera. Kiliyan Mbappe taphataa collee umrii xiqqaa tapha waancaa addunyaarratti goolii hedduu galches ta'eera, taphataan umrii xiqqaa Porchugaal Eusebio umriisaa waggaa 24 fi guyyaa 182tti goolii saddeet qaba. Handaara magaalaa Paaristti kan dhalate Kiliyan Mbappe garee naannawa itti dhalateef taphachuun kubbaa eegala, yeroo jalqabaaf ammoo bara 2015 kilaba Moonaakoo seenuun taphataa pirofeeshinaalaa ta'e. Umrii waggaa 16 fi guyyaa 347tti kilaba kana kan seene Kiliyan Mbappe seenaa kilabichaa keessaatti taphataa umrii xiqqaati. Ji'oota sadi booda kilabichaaf goolii galche, goolii Troyes irratti lakkoofsiseen taphataa umrii xiqqaa jalqabaa goolii galche ta'ee galmaa'eera. Duraan rikardii kana kan harkaa qabu taphataa gameessa Firaansi fi Arsenaal kan ture Thierry Henry dha. Waancaa Addunyaa bara kanaa biyyisaa Firaansi, Poolaand waliin taphatte irratti goolii Kiliyan Mbappe galche dabalatee 3 fi 1n mo'atan. Tapha kanarratti saffisni isaa sa'aatiitti kiilomeetira 35.3 ture, waancaa addunyaa bara kanaarratti taphattoota ja'a qofatu saffisa isa caalu galmeessisan. Kilabiin Firaansi- Ligue 1 jedhamu Fulbaana darbe ibsa baaseen taphatichi saffisa ariifataa sa'atii tokkotti kiilomeetira 36 galmeessisuun jalqabarra jiraachuu eereera. Gameessi Olompikii Jamaayikaa fiigicha meetira 100n beekamu Usain Bolt, bara 2009 sekondii 9.58n rikordii qabu yoo shallagamu sa'atiitti kiilomeetira 37.58 ta'a. Kiliyan Mbappe'f Madrid maallaqa yuuroo miiliyoona 150n fudhachuuf murteessus inni garuu didee PSG waliin kontiraata waggaa sadii mallatteesse. Haata'u malee yoomuu kilaba Laaligaa Ispeen seenuuf fedhii akka qabuu fi Chaampiyoonaa Awurooppaa ta'uuf akka ifaaju BBCtti himeera. Keessattuu fedhiin inni kilaba Madrid galuuf qabu yoomuu akka waliin jiru mirkaneesse. Barruun galii namoota bebbeekamoo ibsu Forbes Onkoloolessa darbe gabaasa baaseen Kiliyan Mbappe taphataa kubbaa miilaa galii guddaa argatu ta'uu eere. Kunis erga taphattoonni qaroon addunyaa Mesii fi Ronaaldoon waggoota sagaliif dursaa turanii kan dhagahameedha. Bara kana qofa doolaara miiliyoona 128 argata jechuun Forbes tilmaame. Kiliyan Mbappe miidiyaa hawaasummaarrattis guddoo beekama. Feesbuukii, Inistagiraam fi Twitter irraa waliigalatti hordoftoota miliyoona 100 qaba. Mesii fi Ronaaldootti aanee taphataa collee dhiibbaa uumuun beekamu jedhameera. Kiliyan Mbappe tapha waancaa addunyaa waggaa afur dura ture irratti maallaqa kaffalameef doolaara 380,000 guutuu isaa dhaabbata tola-ooltummaa daa'imman gargaaruuf kenne.	https://www.bbc.com/afaanoromoo/articles/cd12gp708e1o
politics	Waraana Yukireen: Waraanni Yukireen keessatti deemaa jiru kufaatii dinagdee addunyaa qaqqabsiisinnaa?	"Waraanni Yukireen jiraatullee, ogeessonni ammallee diinagdeen addunyaa bara kana keessa akka guddatu amanu, garuu rakkoon dhalate kun gola addunyaa kamiyyu keessatti dhiibbaa ni qabaata. Akkamitti akka dhiibbaa qabaachuu danda'u kunooti. Hunda caalaa, waraanichi yeroo hammam dheeratuuf itti fufa kan jedhu irratti baay'ee hundaa'a. Kun ammoo bir'annaan/rifaatiin tibba kana gabaa keessatti mul'ate kan yeroodhumaaf gabaa raasee sokkudhamoo wanta itti caalaa deemudha kan jedhudha. Asirratti akkamitti akka waraanni kun itti diinagdee addunyaa miidhuu ilaalla - kun ammoo gara kufaatii diinagdeetti kan geessuu danda'u yoo ta'es ni ilaalla. Dhiibbaan diinagdee waraana kanaa Raashiyaafi Yukireeniif ""haalaan hamaadha"" kutaalee addunyaaf biroof garuu garaa garummaa qabaachuu danda'a, akka Ikonoomistii Oksifoord, teessoon isaa UK ta'e. Fakkeenyaaf Polaand fi Tarkiin Raashiyaa waliin hariiroo daldalaa murteessaa ta'e qabu waan ta'eef diinagdee biyyoota kaanii caalaa dhiibbaa waraana kanaaf saaxilamoodha. Polaand boba'aa biyyashee keessatti fayyadamtu walakkaa ol Raashiyaa irraa galfatti, Tarkiin ammoo  sadii keessaa harka tokkoon ol galfatti. Haata'u malee, daldalli US Raashiyaa waliin qabdu garuu Omisha Waliigalaa Biyya Keessaa (GDP) %0.5 qofa waan ta'eef, akkasumas kan Chaayinaa ammoo %2.5 waan ta'eef rakkoon biyyoota kanneen irratti qabaatu baay'ee gadi aanaadha jechuudha. Oksifordiitti Qorataan Giloobaal Maakiroo Been May, waraanni kun guddina diinagdee addunyaa bara kanaa parsantaa 0.2 hir'isuun guddina %4 ture gara %3.8tti gadi buusa jedha. “Kun garuu walitti bu'insi kun haalaan kan hin dheeranneefi kan itti hin fufne yoo ta'eedha. Ifumatti, waraana dheerate kan arginu yoo ta'e, dhiibbaa diinagdee inni qabaatu caalaa hammaata."" Wanti biraan baayyee murteessaa ta'eef ilaalcha keessa galuu qabu biraan dhiibbaa waraanni kun gabaa boba'aa irratti qabaatudha -  sababa waraana kanaatiin gabaan boba'aa addunyaa amma raafamuutti ka'eera. Raashiyaan addunyaa irratti zayita boba'aa omishuudhaan sadarkaa sadaffaa irratti argamti. Akka Bulchiinsa Odeeffannii Inarjii US jedhutti US fi Sa'u Arabiyaatti aantee sadaffaa irratti argamti Raashiyaan. Raashiyaan bara 2020 keessa guyyaatti boba'aa barmeela miliyoona 10.5 kan baastu yoo ta'u, kana keessaa miliyoona shanii hanga ja'aa kan ta'u gabaa Awurooppaatti ergiti. Gaafa Bitootessa 7 gatiin jikita boba'aa baayyee dabalee barmeela tokkotti kan yeroo kamiirra caalaa qaala'e. Kun ammoo US fi Awurooppaan boba'aa Raashiyaa irraa bitachuu dhaabuuf akka jiran dhageessisuu ordofeeti. Gatiin boba'aa torban darbe gara jalqabaa %21 kan dabale yoo ta'u, torbanuma darbe gara dhumaa garuu %18n dabale. Haata'u malee, erga miseensa OPEC kan taate Yunaayitid Arab Imratis omisha nan dabala jechuun ishee dhaga'amee xiqqaa duubatti deebiyeera. US zayita boba'aa Raashiyaa irraa galchuu Bitootessa 8 irraa kaastee kan dhaabde yoo ta'u, UK ammoo dhuma bara 2022 irratti akka tarkaanfii wal fakkaatu fudhattu beeksifteetti. Dursaan dhaabbata Qorannoo Inarjii Tandar Sa'id Roob West Faayinaanshaal Taayimsitti akka himetti, ""Raafamni kun gatiin zayita boba'aa barmeela tokkotti hanga $200 oliitti deemuu danda'a."" Bitootessa 8 irratti Itti-aanaan Ministira Muummee Raashiyaa Aleksaader Noovaak akka jedhee ture, ""gatiin dabaluun kun waanta hin tilmaamamnedha. Barmeela tokkotti isaa ol yoo ta'uu baate hanga $300tti deemuu danda'a"". ""Zayita boba'aa Raashiyaa irraa bituu dhiisuun gabaa addunyaa keessatti dhiibbaa baayyee hamaa ta'e akka qabaatu ifadha,"" jedha jedha Novaak ibsa TV mootummaa irratti kenneen. Gatiin zayita boba'aa dabaluun wanti gabaarra jiru martinuu akka dabalu taasia. Qaala'insi jireenyaas ni dabala, sababiin isaa ammoo boba'aafi inarjiin baasiiwwan wantota bu'uuraafi barbaachisan akka omishuufi omishawwanillee geejjibsiisuuf ni barbaachisa. Akka ogeessi Ikonoomistii Barkileey jedhutti, wantonni kunneen walitti ida'amanii qaala'insi jireenyaafi hoji-dhabdummaan akka dabalu taasisa. Kun ammoo ""stagflationary""  jedhama. ""Stagflation"" kun dinagdeen biyya tokkoo keessatti gatiin dabaluufi dinagdeen guddachuu dhiisee bakkuma jirutti dhaabbachuun wal faana uumamudha. Waraanni akka gatiin nyaataa dabalu taasisa, Raashiyaafi Yukireen ammoo biyyoota nyaata omishan gurguddoodha. Raashiyaafi Yukreen qamadii sadarkaa addunyaatti omishamu %14 kan qabatan yoo ta'u qamadii gabaa alaatti ergamu %29 ammoo kan biyyoota kanneen lamaaniiti. Dabalataanis, biyyoonni kunneen lamaan boqqolloofi suufii zayitiin irraa hojjtamu omishuudhaan adda dureedha. Midhaan dhiyeessuun addaan cituun ammoo warra Baha Gidd-galeessaa, Afrikaafi Tarkii irraa bitatan daran miidha. . Libaanos qamadii biyya isheetti fayyadamtu Raashiyaa irraa ykn Yukreen irraa bitatti. Masiriifi Tarkiinis akkasuma. Sudaan, Naajeeriyaa, Taanzaaniyaa, Aljeeriyaa, Keeniyaa fi Afrikaan Kibbaas midhaan bitachuuf Raashiyaafi Yukreen eeggatu. Gatiin xaa'oo duraanii sabab gatiin gaazii baayyee dabaleef baayyee ol ka'eera. Raashiyaan xaa'oo gabaa alaatti erguudhaan adda dureedha. ""Waraana durayyu haala rakkisaa keessa turre,"" jechuun BBCtti hima  Holsether. ""Uummata addunyaa keessaa walakkaa kan ta'u nyaata argachuu kan danda'u sababa xaa'oon jiraateef. Kanaaf, xaa'oo qonna keessaa dhabuu jechuun omishni addunyaaf barbaachisu %50 kan ta'u dhibe jechuudha,"" jedhan. Kanneen walitti dbalamanii, inarjiin olaanaan barbaachisuufi gatiin nyaataa dabaluun biyyoota guddachaa keessatti qaala'insi jireenyaa ni dabala. Biyyoota duraanuu qaala'insa jireenyaa wallaansoo qabaa jiran keessatti, keessumaa Awurooppaa Giddu-galeessaafi Laatiin Ameerikaa keessatti dhalee dabaluudhaan qaala'insa jireenyaa xiqqeessuudhaaf baankiin giddu-galeessaa ni qorama. Awurooppaan Bahaa hanga tokko, Jarman, Xaaliyaan fi Tarkiin gaazii biyya alaatii galfataniif Raashiyaa irratti waan hundaa'aniif qaala'inis jireenyaa biyyoota kana keessatti ni cima. TDandeettiin shammattoota addunyaa haalota jiraaniin miihamuun inadgee Eeshiyaas miidhaa dnda'a jedha, McKeown. “Ani dhiibbaan cimaa Eeshiyaa irra gahu karaa dhiibbaa fedhii shamattootaa irra gahuun kan muatudha jeheen yaada,"" jetti. Xiinxaltoonni ammallee bara kana keessa guddinni dinagdee guddaan akka jiraatu tilmaamaa jiru. Dinagdeen bakka weerara COVID-19 duraan turetti deebiyuudhaaf tattaafachaa jira. Haata'u malee, ammummaan waraanni kun dinagdee bakka COVID-19 duraan turetti isaa deebiyuuf jedhu ammas raase. Garuu dhiibbaan waraana kanaa hangi isaa kan murtaa'u turtii waraanichaa irratti hundaa'a."	https://www.bbc.com/afaanoromoo/oduu-60674009
politics	Konfaransiin nageenyaafi tasgabbii Gaanfa Afriikaa Chaayinaan deeggaramu Finfinneetti eegalame	Walgahiin dhimmoota nageenyaafi tasgabbii Gaanfa Afriikaa irratti xiyyeeffatuufi biyyoota naannichaa hirmaachise deeggarsa Chaayinaatiin Waxabajjii 20, 2022 Finfinneetti eegale. Walgahichi deeggarsa Chaayinaatiin gaggeeffamunsaa, Chaayinaan erga yeroo dhiyootiin as naannicha irratti dhiibbaa olaanaa qabaachuuf barbaachuu ishee kan agarsiisu jedhamaa jira. Chaayinaa haalli nageenya naannichaa kan yaaddeesses biyyoota kanneen keessatti waan maallaqa olaanaa baasaa jirtuuf kan jedhanis hin dhibne. Walgahii guyyoota lamaaf turu kanarrattis qondaaltoonni olaanoon biyyoota Gaanfa Afriikaa bakka bu’an ni hirmatu jedhamee eegama. Biyyoonni kunneen irra jiraan isaanii kanneen deeggarsa maallaqa Chaayinaa hedduu jedhamu argataniidha. Keessummeesituun walgahichaa Itoophiyaanis deeggarsa maallaqa mootummaa Chaayinaa irraa biyya argattudha. Haata’u malee, waggoota darban keessaa tasgabbii dhabiinsaafi wal waraansa biyyattii keessatti cimaa dhufe Chaayinaa yaaddeessuu akka danda’u tilamaamama. Jalqaba bara kanaatti Keeniyaa dowwatanii kan turan Ministirri Dhimma Alaa Chaayinaa Mr Waang Yuu, yaalii nageenyaaf taasifamu keessatti biyyisaanii ‘‘gahee olaanaa bahuu’’ akka barbaaddu dubbatanii ture. Ministirichi kana jedhanii osuma baayyee hin turiin biyyattiin haala hin baramneen ergamaa addaa Gaanfa Afriikaa muuduun ishee ni yaadatama. Walgahiin har’a Finfinneetti eegalamu kun kan Chaayinaan deeggaramu ta’ulleen, qaamoolee wal waraanaan marisiisuuf hanga yoonaatti fedhiin ifatti agarsiifte hin jiru. Walgahiin kunis akka agarsiiftuu fedhiiwwan imaammata alaafi invastimantii Chaayinaan  naannicha irratti qabdu dabalaa dhufuutti kan fudhatanis hin dhabamne. Chaayinaan ergamaa addaa Gaanfa Afriikaaf kan muddee Guraandhala darbe keessa ture. Dippilomaatiin beekamoodha kan jedhaman Shuu Biing osoo mudama kanaaf hin kaadhimamiin dura, Paapaawuu Niiw Giiniitti ambaasaadara ta’un tajaajilaniiru. Kana males, biyyasaanii bakka bu’uun Afriikaa, Ameerikaa fi Oshiniyaatti itti-gaafatamummaa adda addaatiin tajaajilaniiru. Chaayinaan Baha Afriikaatti fedhiiwwan loltummaa, siyaasaafi diinagdee kan qabdu yoo ta’u, mandarri human galaanaa Jabuutiitti hundeessite guddichis kan gama kanaan eeramuudha. Akkasumas, Chaayinaan Itoophiyaa dabalatee biyyoota qaxanichatti argamaniif liqaa olaanaa kennuun alatti, biyyoota keessatti pirojaktiiwwan gurguddaa gaggeessaa jirti. Wal waraansa Itoophiyaa, Sudaan Kibbaafi Somaaliyaatti argamuun nageenya amansiisaa irra gahu dhabuunsaa, akkasumas rakkoon Sudaan Kibbaa hagan yoonaattu furmaata hin argatiin, dhimmoota qaxanichaaf rakkoo ta’an keessaay. Chaayinaan alattis Ameerikaafi Gamtaan Awurooppaa dhimma biyyoota Gaanfa Afriikaa itti dhiheenyaan kan hordofan ergamtoota addaa akka qaban ni beekama.	https://www.bbc.com/afaanoromoo/articles/c1e9v0pg9e7o
sports	Liivarpuul Piriimeer Liigii bara kanaa mo'achuu oolaa?	Taphoota tibba ayyaanaa 'boxing day' piriimeerliigii Injiliiz bara kanaa, kaleessa eegalamee har'as tapha tokko keessummeessuun Liivarpuul dursummaa isaa cimsateera. Liivarpuul Kaleessaa sadarkaa lammaffaarra kan jiru Leesteer Siitii 4-0 injifateera. Taphni kun dirree Leesteer irratti gaggeefamullee Liiverpuul garaa garummaa guddaan mo'ateera. Liivarpuul goliiwwan Fermiiniyoo lama, Milneeriifi Arnoold tokko tokkoon morkataa isaa yoo injifatu, Arnoold taphataa cimaa tapha kanaa ture. Taphoota hedduu garaagrummaa guyyoota lama sadiin taphachuu qeeqaa kan turan Yaargen Kiloopp, injifannoo isaanii kanatti gammadaniiru. Garaagarummaan qabxii Leesteer waliin qabaniis 13'tti ol guddateera. Taphoota Piriimeerliigii 38 keessaa hanga ammaatti 18 kan taphate Liivarpuul, qabxii lama qofa dhabee qabxii 52 dursaa jira. Taphoota biroon Toothnaahamiifi Maanchistar Yunaaytiid injifataniiru. Arsenaal, Astoonviilaa waliin qixxee baheera. Cheelsiin ammoo Saawuzhaamtaniin injifatameera. Erga bara 2011 Chelsiin dirree isaarratti mo'amuun kun kan jalqabaadha. Har'a Manchistar Siitiin Woolviiz waliin taphata.	https://www.bbc.com/afaanoromoo/50923125
sports	Waa’ee atileetoota Eeritraa Shaampiyoonaa atileetiksii addunyaa irratti badanii maal beekna?	Atileetoonni Eertiraa Shaampiyoonaa atileetiksii addunyaarratti hirmaachuuf gara Ameerikaa Oriigaaniitti imaluun badaniiru jedhaman shan keessa sadan isaanii dorgommii biraatiif biyya biraa imaluun himame. Miseensoota garee atileetoota Eertiraaa shaampiyoona atileetiksii addunyaa 18ffaa irratti hirmaachuuf gara Ameerikaa imalan keessaa gara biyyaatti kan hin deebiine jiraachu ilaalchisee erga dorgommichi xumurameen booda gabaafame. Dursa poolisiin bulchiinsa Oriigan tarree atileetoota shananii baasuun eessa buuteen isaanii hin beekamne jedhee ture. Haata’u malee miidiyaalee naannichaa kan akka KT TV, Register-Guard fi KZ jedhaman ammoo atileetoonni badaniiru jedhaman argamaniiru jechuun poolisii Yuunivarsitii Oregoon eeruu gabaasaniiru. Akka gabaasa miidiyaalee naannichaatti, poolisiin Yuunivarsitii Oriigan teessoo atileetotaa argadheera jechuun kan beeksiise Federeshinii Atileetiksii Biyyaaleessaa Eertiraati. Gabaasaaleen kana haa jedhan malee, maqaan atileetoota shananii ammalleen tarree maqaa teessoon isaanii bade keessatti marsariitii poolisii bulchiinsa Oriigan irratti argama. Atileetoonni Eertiraa bakka buuteen isaanii hin baramne jedhamuun maqaansaanii tarreeffamee kunneen shananuu dhiira yoo ta’an, isaan keessaa tokko leenjiisaadha. Leenjiisaafi gaheessi waggaa 44 Barihee Asgadoom, Fiilmoon Andaa, Haabtoom Saamu’eel, Marihaawii Mabirhaatuu, Yamaana Gabrasillaasee marsariticha irrati kanneen badaniiru jedhamuun maqaansaanii tarreeffame keesaatti argamu. Atileetoota Eertiraa teessoon isaanii hin beekamu jedhamuun maqaan isaanii tarreeffame keessaa lamaan isaanii; jechuunis Marihaawii Mabiraahaatufi Haabtoom Saamu’eel shaampiyoonaa atileetikisii addunyaa waggaa 20 gadi irratti kan hirmaatan yoo ta’u, gara Kolombiyaatti qajeelu maddeen BBCtti himaniiru. Dargaggoota waggaa 18 kan ta’an atileetonni kunneenis shaampiyoonaa atileetiksii addunyaa irratti dorgommii fiigicha meetira 3,000 fi 5,000 irratti akka hirmaatan Shaampiyoonaa Atileetiksii Addunyaa irratti maqaansaanii tarraa’eera. Atileetoota badaniiru jedhaman keessaa kan biraa, Yamaane Gabrasillaasee ammoo dorgommii gara biraatiif gara Siwiizarlaandiitti qajeeluu BBCtti himeera. BBC’nis kana sanada imala atileetii kanaarraa mirkanneeffachu danda’eera. Dorgommii qaama Liigii Daayimandii kan ta’eefi Siwiizarlaandi magaalaa Loowuzaan keessatti kan gaggeeffamu irratti hirmaachuuf gar sana akka imale Yamaanan dubbateera. Eeritiraan atileetoota 10 dorgommiiwwan afur irratti kan hirmaataniif, Shaampiyoonaa Atileetiksii Addunyaa 18ffaa xumura torban kanaarratti golobame irratti hirmaachifte. Dorgommicharrattis Yamaane Gabrasillaasee dorgommii fiigicha gufachiisoo meetira kuma sadiitiin sadarkaa sadaffaan xumureera. Marhaawii Mabraatuu ammo meetira 5,000n osoo calallii hin darbiin kan hafe yoo ta’u, Haabtoom Saamu’eel ammo meetira 10,000n sadarkaa 17ffaa bahuun xumure. Atileeti Filiimoon ammo maaraatoonnii irratti hirmaachusaatu galmaa’e.	https://www.bbc.com/afaanoromoo/articles/ckvx2jz7dwvo
politics	Waa'ee marii mootummaa federaalaafi TPLF abdatamaa jiru hanga ammaa maal beekna?	"Mootummaan Itoophiyaa koree nama torba qabu hundeessun humnoota Tigraay wajjin akka mariyachuuf jiru ibsee jira. Mariin kun waraanni qaamota lamaan gidduutti ji’oota 19f deemaa ture karaa nagaatin goolabama abdii jedhu uumee jira. Ministirri Muummee Abiy Ahmed (PhD) Waxabajjii 14 paarlaamaa irratti haasaa taasisaniin Muummee Ministiraa Itti aanaa kan ta’an Obbo Dammaqaa Makonnin koree Adda Bilisa Baasaa Tigraay wajjin mariyatu akka hoogganu dubbatanii turan. Miseensonni koree kanaa kan biroo Geediyoon Ximotewos (PhD), Tamasgeen Xirunaa, Ambasaaddar Reedwaan Huseen, Letinaant Generaal Birhaanuu Baqqalaa, Getaachoo Jambar (PhD) fi Ambasaaddar Hasan Abdulqadir fa’i. Waraanni lubbuu heddu galaafatee, dhiiga dhangalaase nageenya biyyattii goole karaa nagaatin furamuufi oduun jedhu namoota heddu biratti simatamus itti bahi isaa ammayyuu soda hedduun kan marfameedha. Maddi dippiloomaasii amanamaan tokko, “dhuguma torbanoota muraasa darban keessatti mallattoolee nagaaf carraa kennuu agarsiisan gaarii ta’antu ture. Qaamoleen kunneen murtee isaanii kabajanii garaagarummaa siyaasaa qaban karaa nagaa akka fixatan abdii qabna” jechuun BBCtti himan. Mootummaan Itoophiyaa mariif kan taa’u jaarsummaa Gamtaa Afrikaatiin yoo ta’e jechuun ibse. Kuni ammoo TPLFf waan liqimfamu hin fakkaatu, sababni isaa TPLF tattaaffii Gamtaan Afrikaa taasisaa ture qeequn pireezidantii Keeniyaa Uhuuruu Keeniyaataa naaf wayya jechaa ture. Bara 2021 kaasee waraana Tigraayitti deemsifamaa ture dhaabsisuuf Gamtaan Afrikaa karaa pireezidantii Naayijeeriyaa duraanii Oluseegun Obasaanjotiin yaalii gochaa ture. Obasaanjon yeroo heddu Finfinnee fi Maqalee gidduu erga deddeebi’aniin booda walii galtee waraana dhaabuu namoomaa Bitootessa keessa taasifame akka milkaa’u taasisanii turan. Uhuuruu Keeniyaatan gama isaanitiin qilleensi nagaa Itoophiyaatti akka deebi’uuf US, EU fi Saa’udii Arabiyaan deeggaramuun tattaaffii guddaa taasisaa turan. Pireezidant Uhuuruun Ministira Muummee Abiy Ahmad si’a heddu Naayiroobitti simachuun waraanni karaa nagaatin akka xumuramuuf itti wawwaachaa turan. Dubbii himaan TPLF Getaachoo Raddaa Obasaanjon “michuu Abiy Ahmadii” jechuun komatanii jaarsummaaf mootummaa Keeniyaa akka amanan dubbatanii ture. TPLF Taanzaaniyaa irraas amantaa akka qabu ibsullee, maddoonni akka jedhanitti gaheen Tanzaaniyaa bakka mariin itti gaggeeffamu haala mijeessuu qofa. ‘Crisis Group’ tti qorataa kan ta’e Wiiliyaam Deevisan akka jedhutti fedhiin TPLF Keeniyaan marii akka hoggantuu fi adeemsawwan wal-fakkaatoon biraa akka hin adeemsifamne of-eeggannoo gochuudha. ""Yeroo mariif qophaa’an kanatti adeemsi marii Obasaanjo fi Keeniyaadhan durfamu wal-faana hojjachuu qaba. Lamaan isaanii gidduu dorgommiin uumamnaan balaa guddaadhaf balbala bana…” jedha Wiiliyaam. Qaamolee lamaan waraana irra turan gara mariitti fidanii lammiilee Tigraay miliyeenan uggura jala jiraniiif boqonnaa laachutti dabalataan, marii kana keessatti dhimmoonni ijoon lammiilee biyyattii yeroo dheeradhaaf gargar dhiibaa dhufanis qabxii marii ta'u jedhamee eegama. Qabxiilee falmii marichaa ta’u jedhamanii eegaman keessaa inni angafni dhimmaa abbummaa lixa Tigraayidha. Naannon kun nannoo qabeenya uumamaan badhaadhe fi hanga lolli kun jalqabutti Tigraay jala tureedha. Amma Naannoon Amaaraa abbummaan isaa kan kooti jechaa jira. Abbummaa naannoo falmii kaase kanaa ‘seera qabeessummaan’ naannoo Amaaraa jala galchuuf hojiin akka jalqabamee ture pireezidantiin Naannoo Amaaraa Obbo Yiliqaal Kaafiyaale ibsanii turan. Mootummaan itoophiyaa gama isaatin marii kana irratti fedhii biyyoolessaa tokko iyyuu mariif akka hin dhiyeessine kakatee jira. Wal-amanuu dhabuun qaama lamaan gidduu jiru “adeemsa marii rakkisaa” taasisuu danda’a jechuun Deevisan akeekkachiisa. Biyyi ollaa Eertiraan yeroo lolaa sana mootummaa Itoophiyaa irra goruun loltoota ishee TPLF irratti bobbaastee waraanicha keessatti gahee guddaa taphatteerti. Mariin mootummaa Itoophiyaa fi TPLF gidduutti godhamu Eertiraatti toluu dhiisuu mala. Jibbi guddaan Isaayyaas Afawarqii fi hoggantoota TPLF gidduu bara dheeraf ture marii kanaaf gufuu ta’a jedhamee eegama. Akka Wiiliyaam Deevisan jedhutti qaamolee biroo kanneen akka Naannoo Amaaraa, Affaar fi mootummaa Eertiraa marii kanaaf fedhii gaarii hin agarsiisan yoo ta’e mariin godhamuuf jiru danqamuu mala jechuun yaaddoo qabu ibsa Wiiliyaam."	https://www.bbc.com/afaanoromoo/articles/cz5311np63ro
health	Monkeypox: Dhibee darbee darbee mudatu kun biyyoota 12 keessatti namoota 80 irratti mul'ate	"Dhibeen 'monkeypox' jedhamu ykn 'Maaritee/Maaree  Jaldeessaa' darbee darbee uumamu biyyoota 12 keessatti namoota 80 irratti kan mul'atee yoo ta'u, kanneen biroo 50 ta'an ammoo shakkamanii qoratamaa jiraachuu Dhaabbanni Fayyaa Addunyaa (WHO) himeera. WHO biyyoota dhibeen kun keessatti mul'ate osoo maqaan hin ibsiin, dhibeen kun dabalataan mul'achuu danda'a jechuun akeekkachiiseera. Dhukkubni kun  biyyoota Awurooppaa sagal, akkasumas US, Kanaadaafi Awustiraaliyaa keessatti argameera. Monkeypox kun Giddu-galeessaafi Lixa Afrikaatti baayyisee baramaadha. Dhibeen kun vaayirasii irraa darbee darbee kan dhufu yoo ta'u, yeroo baayyee miidhaa baayyee hamaadha jedhamu kan hin qaqqabsiifne jedhamuufi namoonni hedduun torbanoota miraasa keessatti kan irraa fayyanidha akka Tajaajila Fayyaa Biyyaalesssaa UK jedhutti. Vaayirasiin kun salphaatti nama tokko irraa gara nama biraatti kan darbu waan hin taaneef, yaaddoobabal'atee uummata bal'aa waliin gahuu mala jedhu baayyee xiqqaadha. Dhibee 'monkeypox' kanaaf talaalliin addatti hin jiru, garuu talaalliin 'smallpox' ykn maariyyeetiif oolu %85 ittisuu danda'a jedhameera. Sababiin isaa ammoo vaayirasoonni lamaanuu waan walfakkaataniifidha. Hanga ammaatti ejensiiwwan fayyaa hawaasaa Awurooppaa dhibeen kun UK, Ispeen, poorchugaal, Jarman, Beeljiyeem, Firaans, Ze Neezerlaandis, Xaaliyaaniiffi Siwiidin keessatti argamuu mrikaneessaniiru. WHO ibsa Jimaata baaseen, dhukkubni kun ""biyyoota kanaan dura keessatti mul'atee beekuun alatti waan mudateef waan addaati,"" jedhe. Itti dabaluunis, ""namoota dhibeen kun irratti mul'atee barbaadee adda baasee gargaaruuf biyyoota dhukkubni kun keessatti argameefi kanneen biroo waliin hordoffii cimsaan jira,"" jedhe. Kana malees, WHO sababii dhibee kanaatiin namoota ofirraa dhiibuufi qoollifannaan akka hin jiraanneef akeekkachiiseera. ""Weerara kana dhaabsisuu keessatti danqaa ta'uu danda'a, sababiin isaa ammoo namoonni akka gara wallaansa fayyaa deemanii wallaansa hin arganne godha, akkasumallee tamsaasa isaa hordofuufi rakkisaa taasisuu mala,"" jedhe WHOn. WHOtti daarektarri oddoo Awurooppaa Haans Kiluugee ""gara waqtii gannaatti deemaa waan jirruuf... namoonni baayyeen waan walitti qabamaniif, ayyaanawwaniifi kabajawwan hedduu jiru. Kanaaf, tatamsa'inni isaa dabaluu danda'a jedheen sodaadha,"" jechuun akeekkachiisan. Itti dabaluunis, tokko irraa kan hafe namoonni dhibeen kun irratti argame hunduu gara biyyoota kanaan dura dhukkubni kun keessatti argamee beekutti kan imalanii turan hin jiran jedhe. Dhibeen kun jalqaba nama irratti kan mul'ate UK keessatti Caamsaa 7 ture. Namni kun dhiyeenya gara Naajeeriyaatti imalee ture. Ejensiin Nageenya Fayyaa UK akka jedhetti, namni kun osoo gara Ingilaanditti osoo hin deebiyiin dura Naajeeriyaatti qabamuu mala. Yeroo ammaa UK keessa namoonni dhibee kanan qabamuun mirknaa'e 20 ta'aniiru, akka Barreessaan Fayyaa  biyyattii Saajid Jaavviid Jimaata himanitti. Aanga'oonni UK talaallii maariyyee (smallpox) kuufatanii, namoota warra monkeypox kanaaf ""saaxilamuudhaaf carraa guddaan jiru""f kennuu jalqabuu dubbateera. Aanga'oonni fayyaa Ispeen akkuma kana talaallii monkeypox kana kuma hedduu bitachuun weerara dhibee kana dhaabuuf hojjechaa akka jiru gaazexaan Ispeen El País gabaaseera. Namni Awurtiraaliyaatti dhibeen kun irratti mul'ate ammoo erga gara UKtti imalee deebiyee dhukkubsateen boodadha jedhe Qajeelchi Fayyaa Viktooriyaa. Ameerikaa Kaabaa keessatti ammoo, namni tokko erga gara Kanaadaatti imalee deebiyeen booda qabamuu isaa aanga'oonni fayyaa kutaa bulchiinsa Maasaachuseetis US mirkaneeffachuu ibseera. Namni kun ""haala fayyaa gaarii irra kan jiruufi hawaasaafillee sadarkaa yaaddoo ta'urra hin jiru jedhan,"" qondaallii fayyaa."	https://www.bbc.com/afaanoromoo/61533341
health	Koronaavaayiras: Itoophiyaatti namootni haaraan 169 Covid-19’n qabaman, duuti tokko galmaahe	Sa’aatii 24 darban keessatti saamuda namoota 5, 798 qoratame keessaa namootni  169  Covid-19’n qabamuu Ministeerri Fayyaa fi Inistitiyuutiin Fayyaa Hawaasaa ibsa waloon beeksisaniiru. Kunis lakkoofsa namoota hanga ammaatti qabamanii 1,805  gaheera. Qorannoo kanaan kanneen vaayirasichi keessaatti argame keessaa dhiirri 111 dubartiin ammoo 58 Akka gabaasa kanaatti daa’ima ganna tokko irraa kaasee hanga manguddoon ganna 78 vaayirasichaan qabamaniiru. Lammii Ameerikaa tokkoon alattis hunduu lammiilee Itoophiyaati. Namoota haaraa qabaman kana keessaa 138 Finfinnee, 11 Oromiyaa, jaha Amaaraa, Shan Somaalee afur uummatoota Kibbaa, afur Tigraay irraayi fi tokko ammoo Hararii irraayi. Sa’aa 24 darbe kan bayyanatan 12 ta’ee, namootni hanga ammaa bayyanatan 262 gahaniiru. Haaraa kan duute dubartii ganna 35 yoo taatuu erga lubbuun darbee qorannoo reeffaa taasifameen vaayirasichaan qabamuunmirkanaa’e. Hanga ammaa lakkoofsi namoota du’aniis 19 gaheera. Namootni haaraa qabaman guyyuu dabalaa jiraachuun yaaddessaa ta’uu ibsa kana keessatti himamee jira. Dabalataan ammoo kanneen seenaa imalaa hin qabne akkasumas tuttuqqaan nama duraan qabamuun isaa beekame waliin qaban adda kan hin baane ittii dabalaa dhufuun yaaddo dabaluu ibseera. Kanaaf hawaasni of eeggannoo isaa caalmaatti dabaluu akka qabu akeekkachiiseera. Namoota haaraa 169 akka biyyaatti qabamuun isaanii mirkanaahe keessaa 11 Oromiyaa keessatti argamu. Namootni hangi kun qabamuun kan mirkanaahe wiirtulee qorannoo Oromiyaa keessa jiran keessatti saamuda 887 sa'aa 24 darban qoratame keessaati. Namootni haaraan qabamuun isaanii mirkanaahe keessaa shan seenaa imalaa hin qaban. Tuttuqqaan nama jalqaba qabame waliin qabanis adda hin bane. Namootni shan Adaamaa, Lama Buraayyu, yoo ta'an Shawaa Lixaa, Shawaa Bahaa fi Sabbataan tokko tokko galmeessisan. Namni tokko akka biyyatti vaayirasichaan du'uun gabaafame Oromiyaa keessaa taatus, teessoon ishee eessa akka ta'e qoratamaa akka jiru Biiroon Eegumsa Fayyaa Oromiyaa ibseera. Namni erga duutee vayirasii kanaan qabamtee akka turte beekamte kun dubartii ganna 35'ti. Tibba kana namootni sababa dhibee kanaan du'uun isaanii gabaafame harki caalaan manatti du'anii reeffi isaanii qorannoof yoo deemu vaayirasichaan qabamuun mirkanaahe. Oromiyaa keessatti hanga ammaatti namootni vaayirasichaan qabaman 103, kan lubbuun darbe ammoo sadiidha.	https://www.bbc.com/afaanoromoo/oduu-52938700
politics	Waa'ee barsiisota Yuuniversitii Jimmaa hidhamanii maatiin maal jedhu?	Pirezidaantii Itti Aanaa Yuuniversitii Jimmaa kan turan Dr Aduulaa Baqqalaa, waahillan isaanii biroo ja'a waliin kaleessa ganama (Jimaata Ebla 02, 2021) mana jireenyaa isaanii keessaa humnoota nageenyaan qabamuu mana hidhaatti darbamuu maatiin Dr Aduulaa BBC'tti himan. Haati warraa Dr Aduulaa Aadde Birtukaan Iddiluu ganama obboroodhaan wayita hidhattoonni manasaanii marsuun balabala itti rukutan rifatanii ka'uu himaniiru, isa booda waan mudates akkanaan dubbatan. ''Kaleessa ganama obboroo sa'atii 12 jechuu daqiiqaa 10 hir'uutti dhufanii balbala nutti rukutan. Abbaa warraakoo akka barbaadanii fi manas akka sakatta'uuf dhufan nutti himan. Maaliif jennee wayita gaafannu meeshaa harkaa qabaachuudhaan shakkamtanii jirtu nuun jedhan,'' jedhan. Jalqaba poolisoonni Oromiyaa lama akka gara manasaanii dhufan kan himan Aadde Birtukaan, waraqaa seera qabeessa qabaachuusaanii gaafachuu keenyarratti atakaaroon uumamee ture jedhan. ''Fuula keessanis waanan hin beekneef waraqaa seera qabeessa mana murtii qabattanii dhuftanii maaliif hin sakattaatan jedheen gaafadhe. Waa'ee waraqaa seera qabatanii dhufuurratti Abbaa manaa koo fi poolisoota gidduutti walitti deddeebisuun tureera.'' ''Yeroo gaarii keessa hin jirru. Abbaan barbaade uffata poolisii uffatee nama saamuu danda'a. Kanaafuu waraqaan seera qabeessa ta'e dhiyaachuu qaba jenne.'' Falmii yeroo dheera boda haga waraqaan mana murtii dhufutti ala turaa jedhamuu kan himan Aadde Birtukaan, boodarra waraqaa malee humnumaan sakatta'na jedhan. ''Poolisoonni yeroo dheeraaf abbaa warraa koo wajjin ala mana keenya fuuldura erga taa'anii boda ka'i ni deemnaa wayita jedhaniin uffatan uffadha jedheen. Hin danda'amu jedhaniin. Isa boda animmoo uffata rakkoo hin qabu asumatti uffatta siifan fida jedheen geesseef. Innimmoo asitti hin uffadhu jedhe. Achiin boda olseenee balbalumarratti akka uffatu iyyamaniif.'' Jechuun uffatumallee osoo abbaan manaasaanii hin uffatin fuudhanii deemuuf akka turan himan Aadde Birtukaan. ''Erga uffatee fuula dhiqatee boda deemuuf wayita inni qophaa'u, lakkii hin deemnu mana sakattaana malee jedhaniin.'' ''Nutis waraqaa mana murtiirraa fidaa jennee itti cichine, boodarra falmiiin wayita hammaatu poolisoonnis dabalamaa dhufan.'' Humni nageenyaa wayita dabalamaa deemuu fi namoonni kaanis qabamuusaanii wayita arginu dubbiin cimaa deemaa jiraachuu barree, waraqaa mana murtii fidanis dhiisanis haa sakatta'an jennee murteessine jedhan Aadde Birtukaan. ''Isa boda bakka namoonni ollaa dhufanii taajjabanitti mana ol seenanii sakatta'anii kompiyuutaraa fi dookimantii barnootaa garaagaraa ilaalanii filaashii tokko fudhatanii deeman,'' jedhan. ''Achitti sakattaana jedhanii fudhatanii deeman. Meeshaa biraa waan argatan hin qaban. Nuti meeshaan keenya kobbee, dabtara, kitaabaa fi kompiyuutara malee waan biraa hin qabnu.'' Isa booda aanaa tokkoffaatti akka geessan natti himanii fudhatanii deeman, achitti ciree fidii gaafadhu naan jedhan. Pirezidaantii Itti Aanaa Yuuniversitii Jimmaa kan turan Obbo Aduulaan yeroo ammaa barattoota sadarkaa garaagaraa irra jiran barsiisuun tajaajilaa jiru. ''Ergasaan qabamaniis maaliif akka hidhaman nama odeeffannoo natti himu nan dhabe. Abbaa alangaa tokko argadhee wayitan gaafadhu waan beekan akka hin jirree fi ajaja gubbaa dhufe ta'uu qofa natti himan,'' jedhan Aadde Birtukaan. Guyyaa guutuu mooraa keessa teessisaa oolchanii galgalarra kutaa dhiphoo tokkotti namoota hedduu galchan kan jedhan Aadde Birtukaan,  ''weerara koronaavaayirasii akka malee dabalaa jiruuf saaxilamoodha,'' jechuun yaaddoo qaban ibsan. Dr Aduulaa wajjin walumaagalatti barsiisonni torba mooraa isaanii keessaa hidhamuu kan himan Aadde  Birtukaan Iddiluu, namoonni kunneenis barsiisaa Fayyeeraa, barsiisaa Shamsaddiin, Pirofeesar Sulxaan Sulaymaan, barsiisaa Badhaasaa Farajaa, barsiisaa Wolduu fi Dr Bilisummaa Mul'ataa jedhamu. Barsiisonni kun hunduu maaliif akka hidhaman wanti beekamu hin jiru. Dhimma hidhamuu barsiisota Yuuniversitii Jimmaa irratti akka yaada nuuf kennaniif pirezidaantii yuuniversitichaaf bilbillus bilbila hin kaasan. Hidhaan barattootaa fi barsiisota Yuuniversitii Jimmaarratti bara kana wayita raawwatu kun kan jalqabaa miti. Amma dura wayita sirna eebbaa yuuniversitichaa kan qabaman barataa Mohaammad Deeksioo fi hojjettoonni yuuniversitichaa lama ammallee hidhaa jiru. Eebbaa barattoota Yunivarsiitii Jimmaa irratti hidhamtoonni siyaasaa akka hiikaman kan gaafate Mohaammad Deeksioo dabalatee namoonni isa waliin hidhaman lama 'yakka ajjeechaan' shakkamuu poolisiin himeer ture. Sirna eebbaa A.L.I Guraandhala 6 bara 2013 gaggeeffame irratti nama barsiisaa Yuunivarsiitichaa ture kan waltajjii irratti sirba dhiyeesse harkaa maayikii fudhachuun 'Free Jawar Mohammed', 'Justice for Hachalu Hundessaa' akkasumas 'Free Oromo Political prisoners' jechuun erga waywaatee booda ture kan to'annoo jala oole Mohaammad Deeksisoo. Isa waliin barsiisaan yuunivarsitichaa guyyaa sana sirbaa ture Mulugeetaa Hittee akkasumas aanga'aa dhimma qunnamtii alaa yuunivarsitichaa kan ta'an Dr Wandimmuu Laggasaa yakka ajjeechaa waliin himatamaniiru. Barataa Mohaammad Deeksisoo wabiidhaan akka ba'u manni murtii irra deddeebiin ajajus poolisiin garuu mana hidhaatti uggureera. A.L.I Guraandhala 6 bara 2013 manni murtii mirga wabii eeguufi hordofee Komiishiniin Mirgoota Namoomaa Itoophiyaa Mohaammad Deeksisoo hatattamaan akka gadi dhiifamu gaafachuun ibsa baasee ture. Wanti Mohaammad Deeksisoo godhe yakkaan nama gaafachiisa jedhee hin amanu jedhe komiishinichi. Dabalataan Mohaammad guyyaa to'annoo jala oolfame poolisootaan reebichi irratti raawwatamu komiishinichi himee ture.	https://www.bbc.com/afaanoromoo/oduu-56623213
sports	Leesteer Siitin dirree isaarratti kan injifatame Weesti Haam Leenjisaa isaa ari'e	Taphoota 12 darban keessaa 9 isaa kan injifatamaeefi kaleessas Leesteer Siitiin 2-1 kan injifatame Weesti Haam leenjisaa isaa Maanu'eel Peelegriinii ari'e. Tapha kaleessaa erga mo'atamee booda Weesti Haam sadarkaa 17ffaarra taaa'eera. Leenjisaan duraanii kilabichaa Deeviid Mooyees bakka Peeliigriinii bu'u danda'uu jedhamaa jira. Murtee kana murteessuun nurra jiras jedheera. Peeliegireenniin Weesti Haama waliin ji'oota 18'f turaniiru. Maanchistar Yunaayitiid Baarnileeyitti gooliiwwan Aantooniy Maarshaaliifi Maarkuus Raashfoordiin 2-0 injifatee sadarkaa shanaffaattii ol dhufeera. Dhiheenya kana Joosee Mooriinihoo Leenjisaa isaa kan godhate Tootanhaam ammoo Noorwiich waliin 2-2- qixxee bahuun qabxii qooddateera. Leester Siitiin Weesti Haamiin 2-1 injifachuun garagarummaa qabxii Liivarpuul (taphni lama osoo isa hafuu) qabu gara 10 dhiphiseera. Eevertan, Niikaasiliin 2-1, Biraayteen Boornimaawuziin  2-0, Waatfoord Astoon Viilaan 3-0 injifataniiru. Kiristaal Paalaasiifi Saawuuz Haamteen 1-1 bahaniiru. Taphoota 'boxing day' har'aan taphoota eegaman keessaa tokko kan Arsenaal fi Cheelsiiti. Arsenaal qbxii 24 sadarkaa 12'rra kan jiru yoo ta'u, Cheelsiin ammoo qabxii 32 sadarkaa afraffaarra jira. Taphni kun dirree Arsenaal irratti taphatama. Piriimeerligicha dursaa kan jiru Liivarpuul ammoo dirree isaa Anfiild irratti Wolviiz isa sadarkaa torbaffaarra jiru waliin ni morkata. Jimaata darbe Woolviziin 3-2 kan injifatame shaampiyoonan bara darbee Maanchistar Siitiin Sheefild Yunaaytiid waliin morkata.	https://www.bbc.com/afaanoromoo/oduu-50938526
entertainment	Prosopagnosia: Artistii fuulli ishee maal akka fakkaatu hin beekne	Kaarlotaan fuula addaan baasuu hin dandeessu, kan namoota biraas ta’e kan ofiishee. Dhibeen ishee kun ‘face blindness’ yookaan fuula namaa adda baasuu dadhabuu jedhama. Fuula namaa adda baasuu dadhabuun jireenya ishee guyyaa guyyaa irratti dhibbaa uumuus, akka artistiitti garuu fuula hin beekne akka kaaftuuf kaayyoo kenneeraafi. Kaarlotaan yeroo fakkii ofiishee kaaftuu daawwitii fi suuraa malee galgalaan, kutaa dukkanaa duungoo muuraasa qabu keessatti hojjatti. “Yeroon fakkiin kaasee ifa guyyaan argu yeroo hunda na ajaa’iba,” jetti. Mana ishee keessaa fakkiiwwaan ofiin of kaaste 1,000 ta’antu jira jettee yaaddi. Hundi isaayyuu adda adda ta’anis boci tokko tokko wal fakkaata. Fakkii tokko tokko mataan ol galagala kaan gad galagalaadha. Tokko tokko irratti ija sadii qabdi kaan irratti ija ja’a qabdi. Yoo tasa dawwitii kessatti of agartu , “dubartiin kun uffannaa galgalaa uffattee na ilaala jirti, ana ta’uu qabdi,” jettee yaaddi. Riifeensa ishee yaadattus, fuula ishee hin yaadattu. Dhibeen Karlottaa namni biraa hubate jiraachuu baatuus, bara 1960’n keessa ijoollee taatee utuu jirtuu rakkoo uumuu eegale. “Yeroo harmeekoo waliin gabaa ykn hospitaalaa deemne nama agarru, namoota harmeenkoo sirritti adda baastuu wal agarra, ani garuu eenyu akka isaan ta’an hin beeku,” jetti. “Harmeenkoo nan aja’ibsiisadhan ture. Kennaa addaa namoota adda baasuu qabdi jedheen yaadan ture.'' Takka takkaa gabaa fuldura dhaabbatee Karlootaan yeroo harmeeshee eegdu nama biraa dogoggoraan hordooftee deemti ture. Kan isheen namni sun harmeeshee akka hin taane bartu yeroo daandii biraa ta’u akka baastudha. Harmeeshee maaliif akka doggogortee itti hin himtu, “qalbii gateeni jedheen yaadan ture,” jetti. Kan isheen nama adda baaftu wantoota adda addaani. “Wayyaa namootni uffatan, akkaataa adeemsa isaanii, sagalee/qoonqoo isaanii, manatsirii fuulaa godhachuuf dhiisuu isaanii adda baasuun eegale. Namni hunda akkaataa hargansuu, adeemsaa adda ta’e qaba, kanaan namoota adda baasuu eegale.” Karlotaaan yeroo mana baruumsaa galtedha waanti adda ta’e akka jiru kan barte. “Kennaa addaa harmeekoo qofaatu qaba jedhee kana yaadu ture ijoolleen kaanis akka qabanan adda baase.” Fuula adda baasuun dandeetti addaadha jette waan yaaddeef ta’us ammallee Maatisheetti hin himne. Mana baruumsaa keessatti barsiisotallee adda baasuu waan hin dandeenyeef haala cimaa keessa turte. Wanta barsiisota ishee adda baasuu, areeda, daawiitii, kophee waan akka kanaa adda baaftee barreessuu eegalte, garuu barsiisaa kamtu amala gaarii qaba kan jedhu waan barreessiteef barsiisaan tokko aariif waan isheen barreeffate jalaa fudhate. Yeroo boqonnaatti ijoolle kaanirra adda baatee tessuus, yeroo gara kutaatti deebi’uuf jedhan ijoollen yeroo hunda sarara adda addaarra waan dhabbataniif rakkoo itti uume. “Takka takka dogoggoree hiriiree kutaa biraan seena. Yoo barattuun barattoota kutaa ishee hin beektu ta’e doofaadha jedhamti.” Barsiisootni aariifi dheekkamsuun itti haasa’u. “Kutaa fuldura na dhaabanii ‘ati sammuunkee qullaadha naan jedhu ykn ammoo ‘ati dhakaadha’ jedhanii nan arrabsu.” Barattoonnis waan ishee arrabsaniif, nama hundarraa fagaachuu eegalte. Manni barumsaashee Karlotaan dhibee sammuu waan qabduuf barachuu hin dandeessu jedhanii yaaduun, maatii ishee waamanii kutaa addaa akka ishee galchaniif gorsanin. Maatiin garuu barbaachisaa miti jechuun gorsa sana tuffatan. Ganna 17tti yeroo barumsa obbaastetti, hojii nama waliin walitti ishee hin fidne barbaaduu jalqabde. Jalqaba hojii farda kunuunsuu eegaltee, boodarra abbootii fardaafii ijoollee isaanii adda baasuun waan itti cimeef hojicha dhiiste. Hojii akka konkaalichistuufi simmintoo makuu erga hojjattee booda, gara hojii filmii agarsiisuu keessa seente. Kanas kan filatte namaa wajjiin walitti dhufuun waan isheerra hin jirreefi. Waggaa 20’n ishee keessa akkuma hawwii namarraa fagaachuu qabduun bidiruu bitattee waggaa tokkoof Awustiraaliyyarra naanna’aa galaanarra jiraatte. Yeroo sanattis kitaaba dubbisaa nyaata ishee kiyyeefataa turte. Hanga umurii ganna 40 dabartee gara magaalaa Munishitti deebiteetti dhibeen ishee maal akka ta’e hin barre ture. Kunis kan ta’e mana qorichaa deemtee barreessaan tokko bilisaan yeroo itti kennamedha. “Callisee utumaan dubbisuu jecha 'prosopagnosia,'' jedhu yeroon argu adda waan natti ta’eef dubbisuu yeroon eegaluun waa’ee fuula adda baasu dadhabuu akka ta’en bare. “Baayyee na aja’ibe, sababiin isaa wanta yeroo dheeraaf ba’aa natti ta’e ture narraa buuse. Wanta na rakkisaa ture kanaaf maqaan jiraachuu isaa : “Akkan doofaa hin taaneefi balleessakoo utuu hin taane uumama ta’uu isaa himuu akkan danda’u na taasise.” Ta’us garuu jalqabarratti gammaddus boodarra aaritti deebite. “Kanan aaree akkamiin namni na bira jiru dhibee koo kana adda baasuu dadhabee, namni kun rakkoo uumamaa ta’uu maaliif natti hin himne kan jedhu irratti,” jetti. “Utuu dhibee kana qabaachuunkoo dafee barameera ta’e, jijjirama guddaa qabaata ture.” Yeroo kanatti abbaafi haatii ishee, kan guddifachaan ishee fudhatan, lubbuun isaanii darbeera. “Waanan amma bare utuun isaaniif qoode natti tola ture, rakkoo ani mana barumsaatti qabaachaa tureef deebii ta’a ture,” jetti. Ta’us garuu harmee ishee deesse waliin waayee dhibee kanaa haasa’uu dandeesseetti. Dubartiin ishee deesse akka adaadaatti malee harmee ishee ta’uu yeroo dheeraaf hiin beektu ture. Yeroo harmeeshee Susanitti himtu, isheenis badaa hamaa ta’uu baatuus fuula namaa adda baasuun akka isheetti cimu itti himte. ‘Prosopagnosia’ dhibee dhalootaan daddarbudha. Dhibeen Prosopagnosia wal’aansa hin qabu. Dhibeen kun sammuun nama tokkoo fuula namaa argee hubatee akka yaadatu gochuu kan hambisudha. “Namoota addaan hin baasu, sababiin isaan fuula isaanii waanan hin yaaddanneefi,“ jetti Karlotaan. “Ofiin of beeka gaaruu fuulakoo hin beeku.”	https://www.bbc.com/afaanoromoo/oduu-53870941
politics	Raashiyaan bifa haaraan weerara gaggeessuf qophaa'aa jirti - Yukireen	"Raashiyaan bara faranjootaa haaraa kanatti waraana lafoo guddaa qindeessuun weerara haaraa gaggeessuf qophaa'aa akka jirtu Yukireen himatte. Pirezidantiin Yukireen Volodmir Zeleniskii fi aangawoonni olaanoon biyyattii qophiin Raashiyaan gootu akka salphaatti ilaalamuu hin qabu jedhan. Haleellaan Raashiyaan itti qophaa'aa jirtu kun kallattii naannoo Doonbaas, karaa Bahaatin ta'uu akka danda'uu fi hanga magaala guddoo biyyatti Kiiv to'achuutti kan kaayyefate ta'uu jeneraalonni waraanaa Yukireen akeekan. Xinxaltonni biyyoota Lixaa garuu Raashiyaan humna lafootiin Yukireen to'achuuf dandeettiin isheen qabdu saffisaan dadhabaa akka dhufe himu. Qondaala waraanaa olaanaa Biriteen kan ta'an Admiiral Sar Toonii Radaakin, Raashiyaan keessumaa hanqina rokkeettii waan qabduuf bifa haaraan Yukireen irratti weerara yoo bante ofuma ishee akka miidhamtu dubbatan. Ministeerri Ittisaa Yukireen Oleeksii Reznikoov irra deddeebiin miidiyaatti akka himanitti Raashiyaan bifa haaraan Yukireen weeraruuf ragaaleen quubsaan jiraachuu himan. Kuni ammoo bara haaraa 2023 ji'a Guraandhalaa keessa ta'uu akka malu himan. Yeroo kanatti Raashiyaan loltoota haaraa 600,000 Yukireen akka lolaniif waamte keessaa 300,000 kan ta'an leenjii isaanii ni xumuru jedhame. Barruun the Economist dhiyeenya akka gabaasetti haleellaan Raashiyaa kun hanga ji'a Amajjiitti ta'uu danda'a. ""Raashiyaan loltoota haaraa 200,000 qopheessaa jirti. Ammas Kiiv weeraruudhaaf akka yaalii godhan shakkii hin qabu,"" jechuun dubbatan gaggeessaan humna waraanaa Yukireen Jenaraal Zaluziniin. Yukireenis ta'ee Raashiyaan bara haaraa faranjootaa kanaaf waraana akka dhaaban jedhamanis lamaan isaanituu yaadicha hin fudhanne. Waraana kana mariin fixuufis ammatti wanti jedhame homtuu hin jiru. Yukireen keessumaa haleellaa qilleensarraa itti dhufu qolachuuf humna farra ittisa haleellaa qilleensarraa cimsattee jirti. Garuu ammayyuu deeggarsi meeshaalee waraanaa ammayyaa akka ishee barbaachisu biyyoota lixaatti iyyataa jirti. Mudde 15, gaggeessitoonni Gamtaa Awurooppaa bara haaraa kanatti deeggarsa yuuroo biliyeena 18 Yukireenif kennuuf walii galanii jiru. Akkasumas Raashiyaarraa qoqqobbii dabalataa kaa'uf walii galan. US gama isheetiin Jarmanitti loltoota Yukireen 15,000 ta'aniif leenjii waraanaa gahaa ta'e akka kennitu beeksifte."	https://www.bbc.com/afaanoromoo/articles/czkdz747mdyo
sports	Arsenaal yeroo sadaffaaf piriimiyeer Liigii darbii landaniin jalqabuuf	Piriimiyeer Liigiin Ingilizii bara dargommii 2022/23 Hagayya 5 eegalama. Tapha torban jalqabaa shaampiyoonaan bara dorgommii darbee Maanchistar Siitiin dirree isaatiin ala imalee Weesti Haam falmata. Ramaddiin liigii kanaa waancaa Addunyaa Kaataaritti gaggeefamu ilaalcha keessa galchuun boqonnaa walakkaa bara dorgommii mijeesseera. Waancaan Addunyaa Kataar gahuu dura taphootni liigii kanaa hanga Sadaasa 13 kan gaggeefaman yeroo ta'u, taphoota Sadaasa12 fi 13 gaggeeffaman irratti kilabootni gurguddoo jaha jedhaman akka walitti hin dhufne taasifameera. Taphni jalqabaa piriimiyeer Liigii bara dorgommii haaraa Jimaata Hagayya shan kan eegalu yeroo ta'u, Arsanaal dirree isaan alatti Kirsitaal Paalaas waliin taphata. Liivarpuuulis Sanbata xiqqqaa dirree isaan alatti kilaba liigichatti ol guddate Fuulhaam waliin taphata. Nootiingihaam Foorest erga bara 1999 yeroo jalqabaaf pirimiiyeerliigiitti deebi'ee tapha jalqabaa Niiwkaastil waliin taphata. Waancaan Addunyaa Kataar piriimiyeer Liigiin deebi'ee jalqabuu isaa guyyaa saddeet dursee xumurama. Tibba ayyaanaa taphni amma dura gaggeefamu garaagartummaa sa'aa 48 fa'aan ta'aa turuun taphattoota waan dadhabsiisuuf kunis ilaalcha addaa argatee taphoota gidduu yeroon gahaan akka jiraatu ta'eera. Qaamni kubbaa miilaa idila addunyaa bulchu, Fifa'n, Waancaa addunyaaf kilabootni hunduu taphattoota isaanii Sadaasa 14 akka gadhiisan gaafateera. Kana jechuun ammoo boqonnaan walakkaa bara dorgommoo liigichaa torbanoota jaha jechuunis ji'a tokkoofi torban lamaaf tura jechuudha. Liigichi Waancaa addunyaa dura guyyoota taphoota 16 kan qabaatu yeroo ta'u, Hagayya keessa shan, Fulbaana keessa sadii, Onkololessa keessaa jaha Sadaasa keessa ammoo lama qabaata. Bara dorgommii darbe shaampiyoonaa kan ta'e Maanchistar Siitiifi qabxii tokkoon boodatti hafee lammaffaan kan xumure Liivapuul jalqaba Onkololessa 15 Anfiilditti, Ebla tokko ammoo Itihaaditti wal-morkatu.	https://www.bbc.com/afaanoromoo/articles/c72ed7e9r2qo
politics	T﻿arkiin lallabaa wangeelaa falmisiisaatti hidhaa waggaa 8,658  murte	"M﻿anni Murtii Tarkii nama dhaabbata televiziyoona banatee wangeela himu fi dubartoota isa marsanii deeman ''ilmoo aduree'' ittiin jedhutti hidhaa waggaa 8,658 mure. A﻿dnaan Oktaar hoogganaa amantaa ilaalcha isaan hordoftoota hedduu horate yeroo ta'u haleellaa saalaa fi namoota lakkoofsaan xiqqaa miidhuun himatame. Namni ganna 66 kun gama televizhiinii isaan sagantaa waaqeffannaa hooggana. O﻿ktaar dhufaatii dhala namaa irratti tiyoorii fallaa lama keessaa isa adeemsa tirataan namni uumame jedhu akkaan qeeqa. Uumaa rabbiiti jedhees amana. Kanuma ilaalchisees kitaabni warra adeemsa tirannaan uumamne jedhu qeequun barreesse itti qoofameera. Namni kun yakkaan shakkamee bara 2018 erga to'annoo jala oolee booda jala manni murtii hidhaa waggaa 1,075 itti muree kan ture yeroo ta'u, booda ol-iiyannoo gaafate. Isa malee namootni 215 biroonis himatmaniiru. Isaan keessaa nama kana dabalatee 10 kan ta'an irratti hidhaa waggaa 8,658'tu mana murtii magaalaa Istaanbuul jiruun murame. Warra kaan irratti hidhaa waggaa xiqqaatu murtaa'e. O﻿ktaar bara 2018'tti amantoota isaa dhibbaan lakkaawwaman waliin mana isaa keessaa qabame.  Dhimmoota ittiin himatamae keessaas garee yakkaa qindeessuu, gibira waliin dhahuu shororkeessuman kan walqabatu ni argamu.abuse, and counter-terrorism laws. Y﻿eroo to'annoo jala oolu yaada BBC'f kenneen ''himannaan narratti dhiyaate soba'' jedhee ture. N﻿amni kun bara 2021'ttis himata adda addaa 10'n himatamee ture isaan keessa siyaasa keessatti waliin dhahuunis ni argama. Y﻿aalii fonqolcha mootummaa bara 2016 keessatti hooggana amantaa gahee qabaa jechuun mootummaan Erdohaan himatu Fethullah Gulen waliinis hariiroo qabaachuun himatameera. Y﻿aalii fonqolchaa sanaan walqabatee namootni 251 yoo du'an 2,000 miidhamanii ture. H﻿imannaa sana manni murtii olaanaan kufa agodhee ture. O﻿ktaar ilaalcha isaa amantii kanaan beekamtii falmisiisaa ta'e horateera. bara 2018 duraa yeroo adda addaa hidhamee ture. K﻿itaabni dhimma tiyoorii adeemsa tirataa dhala namaa itti qeeqe ""the Atlas of Creation"" jedhama. K﻿itaaba isaa keessatti tiyooriin Daawiin bu'uura shororkeessummaa idil addunyaati jedha."	https://www.bbc.com/afaanoromoo/articles/crgkzpwndz7o
politics	Ajjeechaa Haacaaluun booda gaazexeessitoota kamtu hidhame, kamtu hin hidhamin?	Ajjeechaa artiist Haacaaluu Hundeessaa hordofuun mootummaan miidiyaa OMN kan walitti bu'iinsa sabaa fi amantaa umuu keessatti qooda bahe ittiin jedhe yoo cufu gaazexeessitoonni hidhamanis ni jiru. Kanneen hidhaman keessaa gaazexeessaan lammii Keeniyaa Yaasiin Juumaa jedhamu tokko ta'uu BBC'n odeeffateera. Gaazexeessaan kun mana jireenyaa Jawaar Mohaammad keessaa akka qabamee fudhatame namni ijaan arge tokko BBC'tti himeera. Wayita ammaa kana eessa akka jiruufi eessatti akka hidhame hin baramne. Mootummaanis hidhamuu isaafi iddoo inni jiru waan dubbate hin qabu. Waajjirri muummee OMN sakatta'amee miidiyichis cufamuu hordofuun gaazexeessitoonni mana hojichaa hedduun hidhamaniiru kan jedhu marsaalee hawaasaa irratti dubbatamaa ture. Haa ta'u malee, kan BBC'n hidhamuu isaa mirkaneeffate gaazexeessaa Mallasaa Dirribsaa qofa. Gaazexeessaa Mallasa Dirribsaa hidhamu isaa gaazexessaan OMN biraa tokko maqaa naaf dhoksaa jedhe BBC'tti himeera. ''Hanga yoonaa odeeffannoo ani qabuun isa kan mana hidhaa jiru,'' jechuun hime. Mana Jawaar Mohaammadi bahee yeroo gara manaa galu shofeera waliin qabamuun dhagahe jechuun BBC'tti dubbate. Gaazexeessituun duraanii LTV Beetaliheem Taaffasaa to'annoo jala akka oolte marsaalee hawaasaa irratti bal'inaan himamus, qondaalli dhaaba biyya bulchaa jiru soba jedhu. Gidduu kana hidhamuu ishee miidiyaa hawaasummaa gubbaa adeemaa jiru akka mirkaneessan kan gaafanne Dubbii Himaan Paartii Badhaadhinaa Oromiyaa Obbo Taayye Danda'aa ''Lakki soba. Maal balleessite hidhamti?'' jechuun  dubbatan. Obbo Tayyeen kanneen kana raawwatan ololanii ummata karaa hin taanetti warra oofu barbaadanidha jechuun himataniiru. Gaazexessaan gaazexeessituu kanatti dhihaatuufi maqaan isaa akka hin dhahamne gaafatellee hin hidhamne jechuun BBC'tti himeera. Ta'us, sodaa guddaa qabdi jechuun ibse. Hookkara ajjeechaa Hacaaluun booda keessumaa Naannoo Oromiyaafi magaalaa Finfinneetti dhalateen namoonni 200'tti siqan akka lubbuu dhaban amanama. Hedduu kan miidhaman yoo ta'u kanneen badii kanaan shakkamanis to'annoo jala oolaa jiru. Kanneen keessaa qondaaltonni paartii mormituu akkasumas qondaaltonni mootummaa ajjeechaa Hacaaluu booda hookkara dhalateen to'annoo jala oolan jiru. Gama kaaniin, itti gaafatama ofii bahuu dhabuun shakkamanii qondaaltonni mootummaallee to'annoo jala oolaa jiraachuu mootummaan beeksiseera. Obbo Taayyeen kanaan walqabate yeroo ibsan kantiibaan magaalaa Shaashamannee to'annoo jala oolu mirkaneessaniru. Dhimmoota kanaan walqabateefi kaan sababa intarneetin cufameefi bilbilli biyyati waan rakkisuuf odeeffannoo gahaa biyya keessaa argachuun rakkisaa ta'eera. ''Nama silaa ija ummataa keessa jiru, nama ummanni jaalala qabaaf jedhame yaadamu hundumaa kuun hidhame kuun akkana ta'e jedhani ololumaaf oofan,'' jedhan Obbo Taayyeen. ''Namni yakka raawwate abbaa fedhe yoo ta'e kan hafu hin jiru. Mootummaa keessa jira, mootummaa ala jira. Guddaadha, xiqqaadha wanti jedhu hin jiru. ''Namni aaree xiiqii keessa gale hiriira akka bahu Gofundme's yoo taate akka kanfaluudhaaf malee namuma nagahaa nama akkanuman hojii ofii hojjetu mootummaan waan hidhuuf hin qabu,'' jedhan. Ajjeechaa Hacaaluu booda hoggantoota siyaasaa hidhaa bu'an akka hiikaman akkasumas Hacaaluun haqa akka argatu gaafachuuf kanneen yaadan magaalota biyya alaa adda addaatti hiriira bahuuti jiru.	https://www.bbc.com/afaanoromoo/oduu-53359314
sports	Barseloonaan Liyoonal Mesi irratti miidiyaa hawaasummaatiin namoota miidhaa geesisan qacaruusaa haaleera	"Kilabiin kubbaa miilaa Barseloonaan namoota taphatootasaa kan akka Meesii fi Piiqee irratti haasaa gaarii hin taanee miidiyaa hawaasummaarratti akka maxxansaniif qacaruusaa haaleera. Buufanni raadiyoo tokko akka ibsetti kilabichi kabaja pireezidaant Jooseep Maariyaa Baartomu akka eegsisuu barbaaduu fi namoota isaan waliin walii hin galle immoo miidhuu akka barbaadu gabaaseera. Buufanni raadiyoo 'SER Catalunya' jedhamu akka jedhetti kilabichi dhaabbata miidiyaa hawaasummaarratti ilaalcha kana galmaan gahuuf hojjata jedheera. Barseloonaan garuu akaawuntii miidiyaa hawaasummaa kanneen waliin ""hidhata qabaachuusaa haaleera"". ""Kilabichi odeeffannoo maxxanfameef tarkaanfii saffisaa fudhachuu fi namootaa kabaja kilabichaarratti waan akkanaa raawwatamarrattis gama seeraan himannaarratti banuu isaa itti fufaa,"" jedha ibsi kun dabalataan. Akka gabasaa raadiyoo 'SER Catalunya'tti dhaabbanni 'I3 Ventures' jedhamu ""akaawuntootaa Feesbuukii fi Tiwiitaraa heddu"" to'ata jedha. Akaawuntii sanneen taphatoota akka Meesii, Piiqee, leenjisaa kilabichaa duraanii kan ta'an Peep Gaardiyoolaa, taphataa duranii Zaavii fi Kaarlees Paayol akkasumas namoota pireezidaantii Maariyaa morman mursaa fa'a irratti miidhaa geesisu jedha. Gabaasni raadiyoo kanaa akka ibsetti Barseloonaan maxxansa sanneen ""kabaja pireezidaantichaa fi biraandii eegsisuuf barbaachisaadha,"" jedhee yaada. Barseloonaan gamasaatiin dhaabbanni 'I3 Ventures' jedhamu kilabicha tajaajila kan kennuudha malee ""akaawuntoota eeraman waliin hariiroo tokkollee hin qabu jedheera. Akkasumas kilabichi hariiroo akkanaa jira yoo ta'e saffisaan walii galtee qabnu diignee hojiisaatiif mmoo itti gaafatamaa gochuuf gara seeraa ni deemna."" Dablataanis: ""Kilabiin Barseloonaan miidiyaa hawaasummaarratti erga waa'ee dhaabbaticha mataasaarratti gaarii fi gaarii hin taanee to'achuuf kan gargaaru tajaajila akka qabu mirkaneeseera."" Barseloonaan ""kabaja kana eegsisuunii barbaachisaa fi itti gaafatamummaa namoota dhaabbatichaaf hojjataniiti""."	https://www.bbc.com/afaanoromoo/oduu-51541591
entertainment	Bareedduu Addunyaa 'Miss Universe': 'Tarii fuulli dubara xiqqoo fuula koorraa mul'ata'	'Ani kanan guddadhe dubartoonni na fakkaatan, gogaafi rifeensa mataa kankoo fakkaatu qaban tasumaa miidhagduudha lafa hin jedhamnetti' 'Guyyaan sun har'aa qabee hin jiraatu' dhaamsa jedhu bareedduu addunyaa baranaa ta'uun kan gonfoo miidhaginaa keewwattee lammii Afrikaa Kibbaa Zoziibiinii Tunziitu dubbate. Dorgommii miidhaginaa kanarratti dubartoota biyyoota addunyaa 90 oliitu hirmaate. Dorgommiin midhaginaa kun Ameerikaa kutaa bulchiinsa Atilaantaatti Dilbata darbe gaggeeffamee ture. Zoziibiinii morkattootashi kan Portoorikoo, Maadisan Andersan fi lammii Meeksikoo Soofiyaa Aragoon xumura irratti injifachuun goolabame. Dorgomtoonni dorgommii xumuraaf qaqqaban gaaffii jijjirama qilleensaa, mormii fi miidiyaalee hawaasaan wal qabatus gaafatamaniiru. Zoziibiiniin shamarree ganna 26 yoo taatu ijoollee durbaa ol adeeman maal barsiisuu qabnaa jedhamtee gaafatamte. Deebiin ishees hooggantummaa kan jedhu ture. 'Ijoolleen durbaa ol adeemaanii fi dubartoonni waan ittiin guddatan dhabanii otoo hin taane ykn waan hin barbaanneef miti garuu hawaasni keessatti guddanne akkas nuun jedha. 'addunyaarrattu humna nuti qabnu kan qabu hin jiru, waa hundarratti carraa argachuu qabna. Anis  ijoollee durbaa ol adeeman kana barsiisuu qabna jedheen yaada.' Zozibiniin dubartii gurraatti yeroo jalqabaatiif erga Leyila Looppes bara 2011 injifattee as dorgommii miidhaginaa injifatte. Lammiin Angoolaa kanaan dura injifattes toora Instagiraamiirratti 'baga gammadde nu boonsitee' jetteen. 'Gammachuu keessa akkan darbu galgala kana balballi banameera,  jettee injifachuu ilaalchisee akka barreeffaman ibsattu gaafatamnaan. 'Ijoolleen durbaa xixiqqoon ta'ii kana argan hundi humna abjuu ofiitti amanuun qabu fuula koorratti argu ta'a' 'Maqaan koo Zozibinii Tunzii miidhagduu addunyaa bara 2019 ta'uu koo wayitan himadhuu ittin boonas' jette haasofte. Kana malees miidhaa koorniyaan walqabatu ittisuurrattis akka hirmaattu himteetti. Miidiyaalee hawaasaa fayyadamuun himamsafi qoodinsa koorniyaan wal qabaturratti nan duula jette. Badhaasa ammamii bareedduun addunyaa kun akka argattu hin ibsamne garuu, Zozibiin appaartamaa magaalaa Niwuyorkii keessa waggaa tokkoof kiraa manaa otoo hin kaffalle jiraachuu dandeessi, kana malees mindaa doolara 100,000 (£76,000)argatti. Biyyoota addunyaarras hojii modeeliing fi miidiyaatiif imaluuf carraa argatti. Dorgommii midhaginaarratti qeeqni dhiyeenyatti dhaga'amaa jiru haadholiin(dubartoonni daa'ima horatan) dorgommirraa dhorkamuusaaniti. Lammiin Yukireen haati daa'ima tokko ganna 24 bareedduu Yukireen turte ilma dhiiraa qabaachuun ishee  erga mirkana'ee booda qindeessitoota dorgommiin dhorkamte. Imaammata kana karaa seeraan himachuuf murteessuutu dhaga'ame.	https://www.bbc.com/afaanoromoo/oduu-50724225
politics	Jawar Mohaammed: Dhimmi hidhameef 'kan mana murtiitti ilaalamu miti' jedhe	"Roobii Adoolessa 29, 2020 yeroo sadaffaaf Mana Murtii Federaalaa Sadarkaa Jalqabaatti kan dhiyaatan Obbo Jawaar Mahaammad sababni isaan ittin hidhaman dhimma mana murtiin ilaallamuu qabu osoo hin taanee sababa siyaasaa waltajjii siyaasaan furamu ta'uu dubbatan. Dhaddacha kaleessaatiin al lama yaada isaanii kan dhiyeessan Obbo Jawaar, dhimma namoota meeshaalee seeraan alaa hidhachiisuu, sabaa fi sablammoota walitti buusuu, miidiyaaleen dhaddacha akka hin seenne dhorkamuu fi dhimma eegdota isaanii dubbataniiru. Yeroon qorannoo torbee lamaa kennameefii kan ture gareen poolisii qorattootaa mana Obbo Jawaar Mahammad irra deebiin sakatta'uu isaa fi saatalaayitii fi meeshaalee elektirooniksii beekkamtii 'Ethiotelecom' hin qabne argachuusaa hime. Kana malees hookkara Oromiyaa, Harar fi Dirree Dhawaa tureen namootni 109 du'uu, 187 madaa'uu, siidaawwan lama diigamuu akkasumas manneen jireenyaa dabalatee qabeenyawwan biroo miidhaman irratti ragaalee sanadaa walitti qabachuusaas gareen qorattootaa himeera. Gama biraatin ragaalee namootaa 25 irraa jecha fudhachuusaa kan hime gareen qorattootaa ragaalee namootaa biroo barbaaduu fi jecha irraa fudhachuuf yeroon dabalataa guyyootni 14 akka kennamuuf gaafate. Kana malees garee qorattootaa 17 hundeessun kutaalee Oromiyaa garaagaraatti bobbaasuu isaa fi bu'aa qorannoo isaanii eegaa akka jirus poolisiin himeera. Ragaalee sanadaa dabalataa sassaabuu, meeshaalee elektirooniksii mana Obbo Jawaar Mahaammad argaman qorachiisuu fi haala fayyaa namoota miidhaman irratti ragaa sassaabuunis dhimmoota poolisiin yeroo qorannoo dabalataa itti gaafatedha. Bu'aaleen qorannoo qorataan poolisii Roobii dhiyeese kunneen daddacha darbe irratti dhiyaataniin adda akka hin taane abukaatoowwan Obbo Jawaar dhaddacha irratti dubbataniiru. Kana malees bu'aaleen qorannoo dhiyaatan dimshaasha kan ta'an malee hirmaannaa Obbo Jawaar Mahaammad gochaalee eeraman keessatti qaban haalaan kan hin ibsine ta'uu akkasumas ragaaleen sanadaa eenyurraa akka walitti qabaman wanti ibsame akka hin jirres dubbatan. Dhimmi abukaatoowwan Obbo Jawaar kaasan inni biraan ""shakkamaa hidhanii ragaalee namootaa barbaadna jechuun sirrii miti"" kan jedhu yemmuu ta'u qorattoota poolisiif yeroon dabalataa akka hin kennamne gaafatan. Mirgi wabii Obbo Jawaar akka eegamuufis abukaatoowwan isaanii gaafataniiru. Dhimmi isaanii marii siyaasaan kan furamu ta'uu kan dubbatan Obbo Jawaar, dhimmi isaanii kun ta'e jedhamee filannoo keessaa isaan hambisuuf raawwatamaa kan jiru ta'uu himan. Meeshaalee elektirooniksii mana isaaniitii argamanin walqabatees karaa seera qabeessa ta'een ashuuraan itti kaffalamee kan seenan fi daayireektara OMN ta'uu isaaniitin kan seenan ta'uu dubbatan. Gama biraatin dhaddachi miidiyaalee mootummaa qofaaf banaa ta'usaa kan eeran Obbo Jawaar, miidiyaalee mootummaatiin maaqa balleessin irratti raawwatamaa jiraachuu himan. ""Himatni mootummaa qofti akka dhagaahamu taasifamaa jira. Dhaddachi miidiyaalee hundaaf banaa yaa ta'u yookin ammoo miidiyaaleen hundi yaa dhorkaman"" jechuunis mana murtichaa gaafatan. Dhimmi miidiyaalee kun dhaddachawwan Obbo Jawaar fi Obbo Baqqalaa Garbaa irratti kanaan duras ka'aa ture. Abukaatowwan Obbo Jawaaris miidiyaalen idil-addunyaa gara dhaddachaa seenanii akka hin gabaasne dhorkamuu isaanii fi manni murtichaas dhimmicharratti ajaja akka barreessuf gaafatan. Dhaddachichi miidiyaalee maraaf banaa akka ta'e kan himan abbaan seeraa dhimmicha of harkaa qaban ""miidiyaan seenuu dhorkameera jedhu yoo jiraate iyyatasaa mana murtichaaf yaa dhiyeeffatu"" jedhaniiru. BBC'n Wiixata darbe dhimma Obbo Baqqalaa Garbaa hordofuuf gara Mana Murtii Federaalaa Sadarkaa Jalqabaa deemus ""maqaan BBC waraqaa irra hin jiru"" jechuun gara dhaddachaa akka hin seenne poolisootan dhorkamee ture. Isa booda gaafii Mana Murtichaaf dhiyeessineen oolmaa dhaddacha Obbo Jawaar Mahaammad akka gabaasnu nuuf heeyyamameera. Gareen qorattootaa shuguxiiwwan torba to'annoo jala oolche irratti qorannoo 'forensic' taasisuun mallattooleen warshaa itti omishamanin ala ta'e irratti kan maxxanfame fi seeraan ala ta'uu isaanii himeera. Haa ta'u malee Obbo Jawaar Mahaammad shuguxiiwwan kunneen Poolisii Federaalaa irraa eegdota isaaniif kan kenname ta'uu dubbatan. Namootni 'seeraan ala hidhatan' jedhames eegdota isaanii kan gariin isaanii miseensa Poolisii Federaalaa turan fi marii Komishinara Poolisii Federaalaa walin taasisanin isaan eegaa turan ta'uu, kan biroon immoo miseensota raayyaa ittisa biyyaa kabajaan kan gaggeeffaman fi kan biyyattii tajaajilaa turan ta'uu himan. Obbo Jawaar Mahaammad dhimma sabaaf sablammoota gidduutti akkasumas amantaalee gidduutti walitti bu'iinsa uumuu jedhu irrattis kan dubbatan yemmuu ta'u sabaaf sablammoota gidduutti nageenyi akka jiraatuf naannolee garaagaraa keessa socho'uun hojjechuu isaanii dubbatan. Gara biyyaa erga seenanii waggoota lamaan darban keessatti waldhabdeen naannoo Oromiyaa fi Somaalee gidduutti uummamee ture furuuf dhama'uu isaanis himan. Yaadawwan qorattootaa, kan abukaatoowwan fi Obbo Jawaar kan dhagahe Manni Murtii Federaalaa Sadarkaa Jalqabaa 'qorannoof yeroon dabalataa ni barbaachisa' jechuun yeroo qorannoo guyyoota 12 kennee Hagayya 05 bara 2012'tti beellama qabateera."	https://www.bbc.com/afaanoromoo/oduu-53586351
health	Dhugaatiin shukkaara hedduu qabu kaansariif nama saaxilaa?	Saayintistoonni Faransaay akka ibsanitti dhugaatiin ykn cuunfaan shukkaara hedduu of keessaa qabu carraa dhibee kaansariitiin qabamuu guddisaa jira. Hariiroon dhugaatii shukkaara hedduu qabuu fi dabaluu dhibee kaansarii gidduu jiraachuun kan barame erga waggoota shaniif namoota 100,000 irratti qorannoon qoratameeti jedhu qorattoonni. Bu'aan qorannoo kun gaazexaa biyya Biriitish kan waa'ee fayyaa gabaasuun beekamu 'British Medical Journal' irratti ba'eera. Qorannoon kun hin mirkanoofne waan ta'eef qorannoon dabalataa gaggeeffamuu qaba jedhu ogeeyyiin fayyaa. Akka qorattoonni adda baasanitti dhugaatiin rakkoo fayyaa uumuu danda'u yoo shukkaara harka 5 ol qabaatedha. Cuunfaan muduraa (yoo shukkaarri itti hin dabalaminillee), dhugaatiiwwan lallaafaa, dhugaatii 'milkshake' jedhamu kan mi'aawaa ta'e, akkasumas shaayee fi buna shukkaaraan dhuguun dhibee kaansarii nama qabsiisu. Namni tokko guyyaatti dhugaatii shukkaara qabu 100ml yoo fayyadama ta'e harka 18 carraa dhibe kaansariitiin qabamuu qaba jedha bu'aan qorannichaa. Namoota qorannoon irratti gaggeeffame 1,000 keessaa 22 dhibee kaansarii qabu. Yeroo qorannoon gaggeeffamaa turetti namoota kaansarii qaban 2193 adda baafaman keessaa 693 kaansarii harmaa, 291 kaansarii qaama hormaataa dhiiraa fi 166 ammoo kaansarii garaachaa ture. Waaldaan Dhugaatiiwwan lallaafaa Biriteen qorannoon kun ragaadhaan hin deeggaramne jechuun komata. daarektara waaldaa kanaa kan ta'an Gavin Partington inumaa dhugaatiin lallaafaa akka nyaata madaalawaatti fayyada jedhan. ''Warshaaleen dhugaatii lallaafaa oomishan rakkoon oomishni isaanii rakkoo furdina garmalee akka namatti hin fidneef of eeggannoodhaan oomishaa jira. Kanaafidha kan kaaloorii fi shukkaara hir'isnee dhugaatii oomishaa jirru''	https://www.bbc.com/afaanoromoo/oduu-48946793
health	Koronaavaayiras: Dubartiin Covid-19n duute jedhamtee gaddi taa'ameef ture lubbuun argamte	"Dubartiin biyya Ikkuwaadoor umuriin ishee waggaa 74 ta'e tokko dogogoraan koronaavaayirasiin duuteetti erga jedhamee booda lubbuun argamte. Kunis kan ta'e dogogora eenyummaa ishee sirriitti adda baasuu hanqachuun jedhameera. Dubartiin Albaa Maaruurii jedhamtu kun hospitaalatti dhibee Covid-19n duuteetti jedhamee daaraa reeffashee gubateeti jedhames maatiisheef ergamee ture. Haata'u malee, Aadde ALbaa Maaruurii hospitaala keessatti bakka torban sadiif of wallaaltee turtee Kamisa of bartee doktoroonni akka obboleettiisheetti bilbilanii waamaniif gaafatte. Maatiin ishees yeroo nama duuteetti jedhaniii boo'anii hirmii baafatan kana lubbuun jiraachuu ishee yeroo dhaga'an gammachuun akka wallaalan. Garuu ammoo daaraa nama eenyuu akka mana isaaniitti fudhatani hirmii baafatan hin barre maatiin kun Hospitaalichis dogogora uumameef dhiifama gaafateera. Aadde Albaa Maaruuriin magaalaa Ikkuwaadoor Gu'ayaquwiil jedhamtu giddu-gala weerara Covid-19 taate keessa jiraatti. Ikkuwaadoor biyya weerara koronaavaayirasiin baayyee miidhamte yoo taatu namoota 22,000 ol irratti dhibeen kun argamuun mirkana'ee 600 kan ta'an ammoo du'aniiru. Akka gaazexeaan biyyattii  El Comercio jedhamu tokko gabaasetti Aadde Aalbaa Maaruurii ji'a darbe ture dhibee fayyaa gubaa qaamaafi rakkoo argansuu dadhabuun kan gara hospitaalaa geeffamte. Gaafa Bitootessa 27 maatiin ishee akka isheen duteetti itti himame. Hospitaala keessatti fageenyarra dhaabachiisuun reeffa itti agarsiisanii ture sababiin isaas sodaa dhibee daddarbaa kanaf jecha maatii sana fageenyarratti dhorkan. Ilmi obboleettii Aadde Albaa Maaruurii yeroo hospitaala keessatti reeffa fageenyarratti itti agarsiisan adaadaa isaadhuma se'ee akka ture dubbate. ""Ani fuula ishee ilaaluu sodaadheen ture. Naannoo meetira tokkoofi walakkaan irraa fagaadhan ture. Garuu hangan argetti ishee kanuma ishee fakkaata, bifti ishees akkasuma, "" jechuun AFPtti dubbate. Reeffi sun fudhatamee erga gubateen booda daaraan maatiif ergamee ture. Garuu Aadde Albaan Kamisa bakka of wallaaltee turtee of bartee maqaa ishee doktorootatti himatte.  Doktoroota sanaafis lakkoofsa bilbila manashee kennuufiin akka obboleettiishee waamaniif gaafatte. Gareen tokkos hospitaala sana keessaa gara maatii ishee qaamaan deemuun dhiifama gaafateera. Yeroo dhiifama gaafatan kanattis wayita sanatti namoonni koronaavaayirasiin qabamanii dhufaniifi du'an hedduu waan ta'eef rakkoon sun uumame jedhan. ""Kun raajiidha. Nuti yeroo ji'a tokko ta'uuf duuteetti jechuun dhiisneerra. Kun waan ajaa'ibaati, "" jette Obboleettiin ishee Awuraan. Maatiin kun sababa dogogora uumame sanaan miidhaa qalbii irra gaheef aanga'oonni akka beenyaa kaffalaniif gaafataniiru."	https://www.bbc.com/afaanoromoo/oduu-52428599
politics	Pireezidantiin Raashiyaa Vilaadmir Puutiin kan amma Yukireen irratti waraana bane eenyu?	Pireezidantiin Raashiyaa Vilaadmir Puutiin muddama nbiyyasaaniifi Yukireen jidduutti mudateen walqabatee erga mata duree oduu addunyaa ta'u eegalee bubbuleera. Haata'u malee jalqabarratti biyyisaa kaayyoo Yukireen weeraru gonkumaa hin qabdu jechuun waakkataa turan illeen Guraandhala 24, 2022 irra kaasee waraana Yukireen irratti baneera. Kanaanis walqabatee dureewwan addunyaa irraa balaalleeffannaafi tarkaanfiiwwan qoqophaa biyya isaarratti ka'amaa jira. Namni ganna 68 tahefi haadha warraasaa hiike kun, waan hundaan waan milkaa'e fakkaata. Waggoota digdamaa oliif, aangoo olaanaa biyyattii guddina lafaan addunyaarraa jalqabarra jirtu kana qabataniiru. Raashiyaatti dargaggoonni filannoof umuriin isaan gahe, erga dhalatanii as pireezidantii biraa biyyattii bulchu hin argine. Maal hin hojjene? Waraana labseera, rifoormii sooramaa ifoomseera, daangaa Raashiyaa babal'iseera (naannoo Yukireen ofitti dabaluun), akkasumas kaalendaroota haalaan gurguraman irratti baheera. Dhiyeenya kana garuu, qoodinsa aangoo haqaqabeessa tahe gochuuf jijjiiramoota heeraa hedduu fideera. Ministira Muummee haarayaas muudeera. Yaadrimeen, haala kanaan demookraatawaa taha jedha Puutiin  . Ministeerota muuduun, akkasumas aangoo pirezidaantichaa daangeessuun - mootummaaf aangoo dabalataa kennuu barbaada. Qabatamatti Aabba Puutiin biyyattii marroo arfaffaaf bulchaa jiru. Akka heera biyyattiitti marroo biraan aangoorra turuu hin danda'u. Bara aangoo lama walitti fufiunsa qaban heeyyama heerri biyyattii -kanammoo Aabba Puutiin obbaasaniiru. Garuu ministira muummee amma hari'ame wajjin aangoo waljala geeddaruun, waggaa afuriin booda irra deebiin dhufeera. Akkuma ifatti mul'atutti Puutiin aangoosaa 'abbaa biyyattii' tahuu waan quufe hin fakkaatu. Xiinxaltooni siyaasaa Aabba Puutiin nama isatti aanee dhufuuf karaa ququlleessaa jira jedhu. Akka gaggeessitoota isa dura turan godhanitti, bara aangoosaa lafaa ka'ee dheereessuufi heera biyyattii aangoo daangeessu haquurra, yookaan ammoo qaawwa seeeraa jiranitti fayyadamuura, mala biraa dhawuun as bahe. Kunis Mana Maree Biyyaa (State Council) haga amma waaheen isaa haalaan hin beekamne as gadbaasuudha. Haga har'aa qaamni maqaa guddaa qabu kun, aangoo murtaa'aa qabu ture. Puutiin hoogganaa Mana Maree kanaati- amma booda garuu gaheen qaama kanaa heera keessa gala. Kun kanaan dura iddoo biraatti godhameera. Hoogganaan Kaazaakistaan Nursulxaan Naazarbaayev erga pireezidaantummaarraa bu'ee 'duree biyyattii' kan tahe haala kanaan ture. Putiin hanga bara 2024tti ulfina pirezidaantummaa isaan aangoo irra tura. Sana boodahoo eenyutu aangoo fudhachuuf kaadhimamee jira kan jedhus tilmaama nama hundaati. Akka jedhamuttu ministirri muummee ammaa Mikaahil Mishuustin dorgommichaan aladha. Ilaalaa erga bara 1825 as  hoggantootni Raashiyaa namoota refeensa guutuu qabanii fi namoota mataa moluudhaan wal harkaa fuudamaa as gahe. Guutummaan tahuu baatus pirezidaanti gaggeessaa mataa moluu jedhamee ramadama. Kanaafuu namni hin beekamni tokko hogganaa duraanii Tajaajila Taaksii ture sa'a 24 darban waa'een isaa Wikipiidiyaa irra hin jirres carraan ala taheera.	https://www.bbc.com/afaanoromoo/oduu-51152516
entertainment	Muuziqaa: Raapparii dhalataa Tigraay Ameerikaa keessatti gurra horachuuf qabsa'aa jiru	"Kibroom Barihuu akka raapparoota Ameerikaa fi Awurooppaa maqaa waltajjii qofa osoo hin taane, maqaa isaa guutummaatti gara 'Q. Rap' jijjiirrate. Indastirii muuziqaa raappii Ameerikaa keessatti beekamtii guddaarra gahuuf qabsootti jira. Erga dhiyoo kanaatii as walleewwan afaan Tigree fi Afaan Ingiliizii walitti makuun hojjeteen gurra horataa jira. Ganda xiqqoo carraa barnootaa hin arganne keessaa bahuu kan himu Kibroom, daa'imummaa irraa eegalee 'muuziqaan hojjedha, istuudiyoo mataa kootiin banadha' jechaa akka ture hiriyoonni isaa ni himu. Abjuu ijoollummaa milkeeffachuuf bu'aa bayii hedduu keessa kan darbe Kibroom, amma Ameerikaa Laas Veegaas keessatti hojii muuziqaa hojjechaa jira. Istuudiyoo xiqqoo hojii muuziqaa isaa keessatti qaqqajeelfatus qaba Nama ganna 13 ta'ee Itoophiyaa kan bahe Kibroom, waggoota 15'f mandara Kaalifoorniyaa keessatti mana osoo hin qabaatiin guddate. Mandarri Kaalifoorniyaa Kibroom keessatti guddate garuu, Kaalifoorniyaa ishee indastiriiwwan fiilmii gurguddoo akka Kolombiyaa Piikchars fi Diiznii of keessaa qabdu miti. Kaalifoorniyaan Kibroom kan argamtu magaalaa guddoo Keeniyaa Naayiroobii keessattidha. Jiraattonni ishee hiyyeeyyii, manneen ishees jiguuf fiixeerra kan jiranidha. Kibroom dandeettii muuziqaa fi jaalalaan akka guddatuuf garuu hin doqnoomne. Mandarri kun bara tokko pireezidantii Ruwaandaa ammaa Pool Kaagaamee haadha warraa isaanii waliin jiraachisuu isheetti, jiraattonni ishee itti boonu. Kaalifoorniyaan Ameerikaa Hooliwuudiin, isheen Keeniyaa ammoo wallee raappii beekamaa Keeniyaa 'Gengee' jedhamuun beekamu. Mandarri Keeniyaa kun raapparoota beekamoo hedduu horatteetti. Namoota kana jalatti muuziqaa kan bare Kibroom ykn Q. Rap walleen isaa haarofti keessaahuu Tik Tok irratti jaalatamummaa argateera. Kibroom wayita Keeniyaatti muuziqaa hojjechaa ture waahillan hojii isaa lammilee Keeniyaa ta'an maqaan kee nutti ulfaate waan jedhaniinif maqaa isaa gate. Naannoo Tigraay zoonii jiddugaleessaa bakka Nabalat jedhamtutti kan dhalate Kibroom, yaadannoo ijoollummaa gaarii akka qabu yaadata. Jiruun baqaa garuu ijoollummaa isaa harkatti qabe. Abbaan isaa sababa siyaasaan dhiibbaan irra gahaa waan tureef, abbaa fi obboloota isaa waliin bara 1997 gara Keeniyaa baqachuu hima. Gara Keeniyaa erga imalanii booda poolisii baqaa waggaa tokkoo oliif dhokatanii mana keessa akka oolan hima. Afaan Keeniyaa keessatti dubbatamu Siwaahiilii barachuuf yeroo dheeraa itti hin fudhanne. Weellistoonni Keeniyaa akka Juwaa Kaaliinaa Nooniinii 'geengee wayita weellisan dhagahee muuziqaan isa boojite. Sana booda haadha isaa yaadee bohuu dagachaa dhufe. ""Muuziqaan waan hunda na dagachiise"" jedha. Raapparii Ameerikaa beekamaa Tuppaak Shaakuur faana dhahuun muuziqaa isaatiin haqaa fi wal qixxummaaf weellisa 'Q. Rap'. Bara 2005 irraa eegalee waa'ee daa'imman Somaaliyaa waraana biyyattii keessa tureen miidhamanii weellisaa ture. ""Ijoollee meeshaa waraanaa humna isaaniitiin ol ta'e baatan arguun onnee na madeesse"" jedha. ""Afaan isaanii ykn siyaasni isaanii naaf galee osoo hin taane, al-Shabaab daa'imman loltummaaf akka leenjisu yoon dhagahu, fudhachuu hin dandeenye"" jedha. ""Anis daa'imummaan daandiirra jiraachaa waanin tureef, daa'imman AK47 baatanii nama ajjeesan jechuu yoon dhagahu, nan aara ture"" jedhan. Kanarraa ka'uun kophaa isaa fi weellistoota Somaaliyaa kaan waliin ta'uun waa'ee mirgaa fi nageenya daa'imman somaaliyaa walleewwan 17 ol afaanota Siwaahiilii, Somaaliyaa fi Ingiliziin hojjeteera. Ispoonsarummaa UN fi Imbaasii Ameerikaatiin walleewwan isaa garee isaa waliin ta'uun Moqadiishoo, Puuntilaandi fi bakkeewwan birootti dhiyeesseera. Kuni garuu qiyyaafannaa al-Shabaab keessa akka galan isaan godhe. Waahilli isaa tokko rasaasaan rukutamee madaa'uu fi dubartiin tokko ammoo asiidiin fuulatti naqamuu hima. Innis doorsifni akka isarra gahaa ture dubbata. Doorsifni itti hammaannaan bara 2008 dhokatee gara Itoophiyaa deebi'e. Addunyaa kam keessattuu dhalli namaa yoo miidhamuu usuu hin danda'u kan jedhu Q. Rap, ganna lama dura raappariin Ameerikaa dhalataa Eertiraa ta'e yoo ajjeefamu, bara darbe ammoo namni gurraachi Joorji Filooyid poolisoota adiin yoo ajjeefamu akkasumas weellisaa Haacaaluu Hundeessaa yoo ajjeefamu wallee hojjechuu fi marsaa hawaasaa irratti ajjeechaa isaanii mormuun qabsaa'uu hima. Wallewwan 21 amma dura Youtube irratti gadhiise keessa irra hedduun namoota karaarra jiraatan, haadholii fi dubartoota irratti xiyyeeffata. Waggaa tokko guutuuf torbeen kan hafe waraanni Tigraay wayita eegalu wallee nagaa fi jaalala labsu 'How did we get here' jedhu hojjetee ture. Ergasii ammoo wallee humnoota Tigraay 'TDF' jechuun of waaman leellisu hojjeteera. Waraanichi eegalee yeroo dheeraaf firootakoo argachuu hin dandeenyen ture kan jedhu Kibroom, ""gaaf tokko naaf bilbilanii, intalli adaadaa keetii loltootaan gudeedamte, obboleessi ishii ammoo ni ajjeefame yoo naan jedhan guyyaatu natti dukkanaa'e"" jedha. Haleellaawwan namoota nagaa irratti raawwataman hedduu isa gaddisiisuu hima. Hunda caalaa ammoo beelli waan hamaadha jedha. ""Walleewwan koo irratti siyaasa hin kaasu. Ani nama aartii waaanan ta'eef waliin dhahuu hin fedhu. Garuu hiraara sababa waraana kanaatiin narra gahe muuziqaan nan ibsa"" jedha. Kana hunda gidduutti ammoo haadha isaa Tigraay jirtu yaada. Yeroo dheeraa booda torbee lama dura karaa Fannoo Diimaa haadha qunnamuu dubbata. ""yeroon dheerachuu irraa kan ka'e haati koo duuteetti jedheen yaadan ture. Gara Maqalee deemtee naaf bilbiltee sagalee ishii yoon dhagahu hedduun gammade. Garuu ammallee haalli jiru na yaaddessa."" ""Nama wanti darbe darbeera waraanicha haa dhaabsifnu naan jedhu osoon argadhee gammachuun koo daangaa hin qabu. Wanta hunda caalaa wanti hamaan beeladha. Beela nama beela'ee arge qofaatu beeka, ani sana keessa waanan darbeef salphisee hin ilaalu,"" jedha. Q. Rap yeroo ammaa afaanota Siwaahiilii, Tigrinyaa fi Ingiliiziin walleewwan dhama Afrikaa qaban hojjechaa akka jiru dubbata."	https://www.bbc.com/afaanoromoo/oduu-59012897
health	Koronaavaayiras: Ruwaandaatti namoonni 17 guyyaa tokkotti Covid-19 irratti argame	Biyya Ruwaandaa gaafa Dilbataa eegalee tatamsa'ina koronaavaayirasii to'achuuf balbala cufatte keessatti lakkoofsi dhukkubsattootaa dachaan dabale. Ministeerri Fayyaa Ruwaandaa akka beeksisetti namoonni 17 biroo irratti dhukkubni addunyaa yaaddesse koronaavaayirasiin irratti argameera.  n Lakkoofsi hammanaa guyyaa tokkotti yeroo galmaa'u biyyattiif kan jalqabaati. Biyyattiitti yeroo ammaa namoomnni 36 qabamuu kan mirkaneessite yoo ta'u kuni biyyoota Afrikaa Bahaa keessaa isa olaanaadha. Kanneen 17 qabaman keessaa tokko qofaadha kan biyya keessatti qabame. Sagal kan ta'an Biyyoota Arabaa Gamtoomanii (UAE) irraa, sadii Keeniyaa, lama Ameerikaa akkasumas tokko Kuwaataar irraa akka ta'e Ministeerri Fayyaa biyyattii himeera. Ruwaandaan gaafa Dilbataa eegalee balbala cufatteetti. Biyyoota Sahaaraa gadii keessaa biyyi jalqabaa kana murteessites Ruwaandaadha. Baha Afrikaa keessatti Keeniyaa, Tanzaaniyaa, Yugaandaafi Itoophiyaan namoonni dhukkuba koronaavaayirasiin qabaman akka jiran mirkaneessaiiru. Hanga yoonaa kan hin gabaasne Burundiifi Sudaan Kibbaa qofaadha.	https://www.bbc.com/afaanoromoo/oduu-52015051
health	Koronaavaayirasii: Namoonni siyaasaa Itoophiyaa Covid-19 itti hammaaterraa bayyanatan maal himu?	Akka biyyoota addunyaa biroo namoonni siyaasaa Itoophiyaa vaayirasii addunyaa waliin gahen qabamuufi adeemsa keessa dabarsan ifatti ummataaf yoo dubbatan hin mul'atu. Namoonni siyaasaa BBCn dubbiseefi koronaavaayirasiin itti hammaate akka himanitti vaayirasichi hamaa ta'uufi ummanni of dagachuu dhiisuun of eeggannoo akka cimsu watwaataniiru. Itoophiyaan biyyoota Afrikaa namoonni hedduu vaayirasichaan itti qabaman keessaa tokkodha. Booda kanammoo hammi namoota vaayirasichaan qabamanis ta'e du'an haalaan dabalaeera. Sireen wal'aansaafi meeshaalee deeggarsa dhukkubichaallee wal hanqachuu ogeeyyin himaniiru. Sababa kanaaf qondaaltonni biyyatti qajeelfamoota ciccimoo hojiirra oolchuu eegalaniiru. Namoota siyaasaa vaayirasichi itti hammaate keessaa tokko qondaala dhaaba biyya bulchu Paartii Badhaadhinaa kan ta'an Obbo Taayyee Danda'aadha. ''Of eeggannoodhaan leenjiirra turree dhumarratti yaadannoof maaskii ofirraa fuunee suuraa kaane. ''Namoonni tokko tokko garee keenya keessa hin turres maaloo si barbaanna karaa jedhuun namootaan walitti dhudhufeen jira,'' jechuun, kana gidduutti vaayirasichaaf saaxilamuu akka malan shakku. ''Natti qorre, mataa na bowwaafate, qaama kana na caccabse, afuura kanas xiqqoo na qaqal'ise.'' Ta'us, taayifoyidii akka itti fakkaateefi haala kanaan torban tokkoof turuu dubbatu. Ergasii qoratamanii baruu himan. ''Adda of baasee manuman ture manaallee hin baane. Torban lama booda xiqqoo naaf wayyaa'e. Torban sadaffaatti ka'e hojii seene.'' Koronaavaayirasiin namootaa namootatti qixxee hin cimu. Dhukkuba biraa maddiitin warra qabanitti dhukkubni kuni ni hammaata. Ta'us, ani dhibee biraa hin qabu garuu natti cime jechuun himan. ''Anaawu ta'e garuu nama fayyaa qabu kana halkan shanan tokko akka malee na ukkaamsee mataa kana keessas waan cinqii addunyaa kana namatti fida. Akka malee mataa nama bowwaafata.'' ''Akka kiyyatti halkan shanan tokko hafuura na kutee akka malee na dafqisiisee baay'ee na dadhabsiise. Yeroon jidduudhaan of wallaalerree jira. ''Gaafa tokko nan boqodha jedhee teessoorra  taa'e yeroon itti kufe hin beekne. Kutaa adda of baase keessa jira. Lafattin yoggaa dammaqu lafa ture jechuudha.'' ''Baay'ee hamaadha. Ummanni keenya waan kana sirriitti waan hubate hin fakkaatu,'' jechuun waan taajjaban dubbatu. ''Gara biyyaa deemeen ture. Namni maaskii hin godhatu, namni walirraa hin fagaatu, akkuma homtu hin jirreetitti isa ilaalu. Of qofaaf osoo hin ta'in maatii ofii, ollaa ofii, hiriyyaa ofiitif jecha waan kana eeggachuun hin barbaachisa.'' Namoota siyaasaa dhukkubichi itti hammaate biraa immoo Dura Taa'aa I/Aanaa Kongirasii Federaalistii Oromoo (KFO) kan ta'an Obbo Mulaatuu Gammachuudha. Obbo Mulaatuun, ganna 68, ala qondaaltonni gameeyyii paartichaa sadii biroo qabamanii fayyuu dhaabichi BBC'tti himeera. Kanneen dhukkubichi itti hammaate keessaa tokko Obbo Mulaatuun vaayirasichi ji'a tokko irra turuu BBC'tti himaniiru. ''Keessumaa guyyaa sadii keessatti du'udhaafin ture. Maalif qilleensi hin jiru, afuurrikoo na cita. Afura na kuteetu baay'ee na sardee ture. Isa booddee natti fooyya'aa dhufe,'' jedhan. ''Hospitaala dhaqeera. Hospitaala dhaqee akka ani afuura baafachuu danda'u erga godhanii booda qoricha adda addaa naaf kennani,'' jechuun ergasii manatti deebi'ani adda of baasanii turaniiru. ''Baay'ee baay'ee likkii malee natti hammaate ture. It was serious (cimaa ture).'' Qondaala waggoota 10 darbaniif gahee hooggansa KFO keessa jiran kana vaayirasichi bakka owwaalchaatti akka isaan qabe shakku. Torban lamaafis itti hammaachuu dubbatan. ''Nyaata kana nyaachuu hin dandeenye. Kanaaf xinnoo narra ture'' jechuun erga itti fooyya'e boodas dadhabbiin hanga torban lamaa irra tureera. Haa ta'u malee, ''Namni akka salphaatti ilaala,'' jechuun yaadda'u. ''Dhukkubichi baay'ee nama yaaddessa namni keenya garuu gadi fageessee waan hin fudhanneef eeggannos hin godhu, qajeelfama ogeeyyii fayyaa hin eegu nama baay'ee akkanuma argita maaskii hin kaa'atani,'' jechuun waan taajjaban dubbatu. ''Osuma biraa du'uu akkuma durii walitti maramanii nagaa wal gaafatu, wal dhungatu.'' Dura taa'aan dhaaba KFO Pirefeesar Mararaa Guddinaallee kana dura mallattoo vaayirasichaa agarsiisaniis qorannoon taasifame gar lama ta'e jedhu. Qorannoo si'a sadii kana dura taasisanii lama akka qabaman yoo himu, tokkommoo bilisa ta'u itti himu dubbatu. Ta'us, guyyoota afurif mallattoon ''qufaasisuu, fedhii nyaataa dhabuu, dadhabsiisuu,'' isaan qunnameera. Kunis ta'u, ammallee hamman danda'e ofan eega jechuun dubbatu. ''Yeroo baay'ee yoo dirqii ta'e malee asiifi achi hin deemu, manaa nyaachuun yaala.'' Ummanni caalaatti of eeguu qaba jechuun gorsu. Rakkoon guddaa mootummaa biras, ummata biras jira jechuun qeequ. ''Mootummaan ennaa barbaade iyyeeti ol kaasa, ennaa barbaademmoo nama hamma barbaade walitti qaba. Innimmoo sabaaf ergaa gaarii hin dabarsu,'' jechuun qeequ. Ummannis, 'gaafa kaan ni rifata gaafa kaan immoo ni dagata' jechuun gorsa ogeeyyii fayyaa akka hordofu gorsu. ''Yeroo hundaa of eeguun barbaachisa, of irraanfachuun hin barbaachisu.'' Weerarri koronaavaayirasii Itoophiyaa seene dhibbaa fayyaa, hawaasummaafi diinagdee qofa miti kan dhaqqabsiise. Sababa vaayirasii kanaan filannoon biyyaalessaa jahaffaa akka yeroo biraatti darbu taasifamuun mormii kaasee ture. Miseensi paartii isaanii biraa Obbo Mulaatuunis mootummaan wal gahii waamaa oola jechuun himatu. Dhimma kanarratti deebii kan gaafanne Obbo Taayyeen rakkoon akka jiru amanu. ''Mootummaan walgahii yoggaa waamus darbee darbee dogongorri uumamuu hin danda'a. Hooggansi maaskii malee deemee fakkeenya hin malle ta'us ni jira.'' Gama mootummaan ummanni hubannoo vaayirasichaa akka qabaatu gama ministeera fayyaafi kaaniin sirnaan hojjetamu dubbatu. ''Wanti rakkoon jiru maalinnii, koronaan Itoophiyaa keessa hin jiru, qufaadha homaa nama hin gootu, qullubbiifi zinjibilli bira hin dabartu waan jedhu ilaalcha hin taane hawaasa keessa seenee sadarkaa sanitti tuffiin hin jira.'' Koronaavaayirasiin namoota jajjaboo dabalatee hanga ammaa sadarkaa addunyaatti namoota miiliyoona 3 fi kuma 70 ol galaafateera. Itoophiyaattimmoo hanga yoonaa lammiileen 3,500 ol ta'an vaayirasichaan lubbuu dhabuullee Ministeerri Fayyaa himeera. Itoophiyaan booda kana lammiileef talaallii vaayirasicha dhowwu kennuu eegaluun ishee ni yaadatama. Talaalliin kuni garuu du'a malee vaayirasichaan qabamuu waan hin dhorkineef lammiileen akka of eeggatan gorfama.	https://www.bbc.com/afaanoromoo/oduu-56872962
entertainment	Aartiifi Aadaa: Daddaraaroon Oromiyaa eessa jira?	Fedhiifi dandeettii aartii ol adeemtota ijoollee Oromoo deggeruun baadiyyaa Oromiyaa keessaa waltajjiitti baasee aartii Oromoo gama hundaan fuulduratti tarkaanfachiisuu kaayyeeffatee kan hundaa'e Daddaraaroon Oromiyaa  uummata Oromoof soora qalbii ture, hedduuf ammoo biddeena ta'eera. Aartistoota jiruu aartii isaaniif Daddaraaroon daandii saaqeef muraasni dubbisne Daddaraaroon carraadha, carraa barnootaa ijoollee baadiyyaarraa fagoo jiru itti dhiyeessee akkaan kan qaraa tureedha jedhan. Daddaraaroon yeroo tokko qalbii uummata Oromoo keessa seenee ture amma eessa buuteensaa dhabameera, ijoolleen inni hundeeffameef garuu ammallee dandeettii baatanii baadiyyaa jiru. Daddaraaroo si'eessituu aartii Oromoo ta'e addaan kutuun fafa ta'ullee, haalonni dirqamsiisuu dubbatu, , Obbo Diimaa Abarraa qindeessaa garee Daddaraaroo Oromiyaa turan. Biiroon aadaa fi tuurizimii Oromiyaa daddaraaroo deebisuuf itti cichee hojjechuurratti hanqina qaba jedhu namoonni dubbisne, hoogganaan biirochaa Obbo kabbadee Deessisaa garuu hojiitti deebisuuf yoomuu callisnee hin beeknu jedhu. Daddaraaroo deebisuun filmaata otoo hin taane dirqama jedhu aartistoonni. Dandeettii aartii ol adeemtota ijoollee Oromoo gabbisuu kaayyeffatee hundaa'uusaa kan himan Obbo Diimaa Abarraa,''Kichuuwwan ijoollee keenyaa biqilanii bor dararaaranii firiin isaanii uummata Oromoo bakka bu'u. Isaan kunneen kutaalee Oromiyaa hundarraa daddaraaranii as ba'an. Kanaaf 'Daddaraaroo' jennee saganticha moggaasne'' jedhan. Daddaraaroon akkuma eegaleen qalbii uummataa keessa seene kan jedhan Obbo Diimaan dandeettii dilbiin saafiloota ijoollee Oromoo keessa jirus as babba'ee daddaraaruu eegale jedhan. ''Daddaraaroon ijoollee dandeettii qaban baasanii mul'isuuf rakkataniif daandii saaqeera. Ijoollee baadiyyaa Oromiyaa keessa dandeettii aartii baatanii taa'an bira deemee carraa ta'eeraaf. Kanaanis hedduun bidden argataniiru. Aartiin Oromoos carraa argateera.'' Daddaraaroon aartii hin keessummeessine hin qabu ture kan jedhan Obbo Diimaan,''Sagalee kiiloleessuu, akkeessuu, taatoo diraamaa, taphoota garaagaraa, shubbisaa fi dandeettiiwwan addaa kan irratti qaramaa tureedha'' jechuun ga'ee qophiin kun guddina aartii Oromoo keessatti ba'aa ture yaadatu. Sagantaa kanaan ogeeyyiin manneen barnootaa Muuziqaa bebbeekamoo biyyattii keessatti baratan ijoollee Oromoo qaraniiru jedhan Obbo Diimaa Abarraa. Kutaalee Oromiyaa garaagaraa irra deemanii hojjechuudhaan carraa aartistoota Oromoof banameenis kanneen sabab daddaraarootiin amma carraa argatan jiru jedhan. ''Daddaraaroon kumaatamaaf carraa hojii baneera. Hedduusaanii ogummaadhaan qareera. Galata guddaa saba Oromoo biraa qaba.'' Aartistoota Daddaraaroon daandii saaqeefii bidden baaseef keessaa tokko kan ta'e Weellisaa Andu'aalam Gosaa dhiyeenya kana muuziqaa eegalullee sirboonni isaa akkaan kan nama hawwataniidha. Otoo Daddaraaroon hin turre ta'ee hojiin muuziqaa akkasiin naaf hin qajeelu ture jedha weellisaa Andu'aalam. ''Daddaraaroon anaaf carraadha. Keessaahuu carraa ijoollee baadiyyaa, kanneen akka koo. Osoo daddaraaroon hin eegalamne ta'ee waan har'a irra jirru maaltu tilmaama. An har'a koo gaafan ilaalu kaleessa koo fi bu'uura koo daddaraaroo keessattin arga. Daddaraaroon bu'uura kooti.'' Aartii ijoollummaatti keessa koo ture naaf qajeelchee kan bu'aatti naaf jijjiire Daddaraaroodha kan jedhu Weellisaa Mahaandis Galatoo gamasaatiin ''Daddaraaroon mana barumsaa tolaan ijoollee hiyyeessaa qareedha'' jedha. Jalqabuma wayita sirba eegalu akka daran jaal'atameef duub deebii argachaa turuu kan dubbatu Aartist Mahaandis ,''Dandeettii aartii uumamaan na keessa ture qabadheen gara daddaraaroo deemee achitti gabbifadhe. Namoonni yaada nuuf kennaa turan ogeeyyii ciccimoodha. Mana barumsaa muuziqaa bebbeekamoorraa warra eebbifamaniidha. Manneen barumsaa akkanaatti barachuun nuti ijoollee baadiyyaatti cimatullee carraa kanaan garuu baranneerra'' jedha. Sagantaan Daddaraaroo akkuma eegalteen fudhatama gudda argatee jaal'atamee ture kan jedhan Obbo Diimaa Abarraa, ''Namoonni kumaatamaan lakkaa'aman birkiiwwan aartii mara irraa galmaa'anii shaakalaa turanillee itti fufuu hin dandeenye. Daddaraaroon si'eessituu fi mi'eessituu aartii Oromoo turte kana qalbii Oromoo keessaa baasuun cimullee haalonni addaan kutuuf dirqamsiisan turaniiru'' jedhan. ''Addaan cituu sagantaa Daddaraaroof sababi inni ijoon rakkoo baajataa ta'ullee haalli uummanni keessa turellee dhiibbaa guddaa uumeera. Wayita qophiin kun adda cite ijoolleen Oromoo hedduun wareegamaa turan. Hiriira ba'anii mirga waan gaafataniif barattoonni hidhamaa turan. Rakkoon sunimmoo ittuma fufe. Daddaraaroon akkuma amalashee baacoo, geerarsa, shubbisaa fi kolfa of keessaa qabdi. Nuti eenyuun taanee dhiigaa fi lafee namaarratti sirbina, geerarra, baacna jenneetu saganticha dhaabuuf dirqamne.'' Jedhan. Kana cinaatti ammoo abbaa sagantichaa kan ta'e Biiroon Aadaa fi Tuurizimii Oromiyaa daddaraaroo bakkatti deebisuurratti akkaan rinciceera jedhu. Yeroo ammaa Hoogganaa Biirochaa ta'anii hojjechaa kan jiran Obbo Kabbadaa Deessisaa garuu sagantaa daddaraaroo irraa yoomuu garaa kutannee hin beeknu jedha. ''Sagantaa kana biiroo keenyatu eegale. Garuu hojiinsaa maallaqa miiliyoonotaan barbaada. Humna namaa fi beektota gaafata. Kutaa Oromiyaa mara waliin ga'anii hojjechuu gaafata. Hojiinsaa salphaa miti. Kana cinaan ammoo abbootiin qabeenyaa dhuunfaaarraa deggersa dhabne. Kanatu gufuu nutti ta'e'' jedhan. Aartistoota bebbeekamoo dandeettii ajaayibaatiin aartii Oromoo utubanii har'arraan ga'an bakka buusuun ni ulfaata kan jedhu Aartist Andu'aalam Gosaa,''kana milkeessuuf daddaraaroo itti fufsiisuun fedhii qofa osoo hin taane dirqama ta'uu qaba'' jedha. Weellisaa Mahaandis Galatoo ammoo sababa daddaraaroon addaan citeef dandeettiin ijoollee baadiyyaa ukkaamfamee hafe waan ta'eef har'a bor osoo hin jedhin jalqabamuu qaba jedha. Obbo Diimaa Abarraa gamasaaniitiin erga daddaraaroon adda citerraa eegalee deebisuuf ifaajaa jiraachuu dubbatu. Wiixinee sagantichi ittii qajeelfamu bifa haaraan qopheessanii Biiroo Aadaa fi Tuurizimii Oromiyaa fi Miidiyaa Mootummaa Naannochaa OBNf kennanii akka turanii fi ammallee qormaati isaan mudachaa jiraachuu dubbatu. Hoogganaan Biiroo Aada fi Tuurizimii Oromiyaammoo daddaraaroo deebisuuf hojii akka eegalanii fi garuummoo hojii salphaatti itti deebi'amu akka hin taane dubbatan. Qaamni aartii fi seenaan Oromoo na galcha jedhu hundi tumsuu akka qabus gaafatan.	https://www.bbc.com/afaanoromoo/oduu-51155771
entertainment	Maanguddoon umrii 99 sadarkaa 1ffaa barataa turan du’aan boqotan	Dubartiin Keeniyaa umrii ganna 99 mana barnoota sadarkaa 1ffaa addunyaarratti barattuu hunda caalaa umuriin jaaran Pirisillaa Sitinii, du’aan boqochuu maatiin BBCtti himan. Aadde Pirisillaa Sitinii Roobii darbe daree mana barnootasaanii  seenanii erga baratanii galanii booda fayyaa dhaban. Maanguddoo kuni barattoota kutaa isaanii, umuriin isaanii ganna 12 tahe waliin qormaataa torban dhuftuuf qophaa'aa turan. Seenaan Aadde Sitiniin kanaan dura fiilmiin akka hojjatamu ka’umsa ta'ee ture. Kanan walqabatee Dhaabbata Biyyoota Gamtoomanitti jaarmiyaan aadaa fi barnootaa-UNESCO’n maanguddoo kana galateeffatee ture. Aadde Sitiniin Keeniyaa, iddoo Biriitish qabattee turtetti guddatan, wayita biyyisaanii qabsoo bilisummaa gaggeessitu keessa jiraataniiru. Aadde Sitiniin, ijoolleen shamarranii daa’ima qaban barnootatti akka deebi’an kakaasuuf jedheen baradha jedhanii bara darbe UNESCOtti himanii turan. ''Shamarran qofaaf fakkeenya ta’uuf miti, ijoolleen durbaa kanneen manneen barnootaatti barachaa hin jirre addunyaarra jiran biroofillee fakkeenya tahuuf. Kanneen hin baranneefi indaaqqoo gidduu garaagarteen hin jiru,’’ jedhan. Aadde Sitiniin bara 2010 mana barnoota Leaders Vision Preparatory jedhamutti kan baratan yoo ta’u, ganna 65’f naannoo Keeniyaa mandara Ndalat jedhamutti dubartoota deessisaa turan. Aadde Sitiniin ijoollee wajjin daree tokkotti baratan keessaa, umuriin isaanii 10-14 taheefi kanneen akka dhalatan gargaaranillee jiru. Maanguddoon kun maqaa masoo ’‘Gogoo’’ jedhuun kan beekaman yoo ta’u, afaan Kaalenjiitiin ''akkoo'' jechuun waamamu. Maanguddoon kun dubbisuuf barreessuu kan baran yoo ta’u, daa’imummaa isaaniitti carraa kana hin arganne turan. Gogoon ijoolleen barnoota hin dhaqne yoo argan ''maaf hafte'' jedhanii yeroo hunda gaafatu ture. ''Ani qancareera jedhanii natti himu. Animmoo anuu barataan jira, atis  baradhuun jedhan,’’ jechuun ibsanii turan Gogoon. ''Ijoollee gataman, kanneen abbaa hin qabne fa’aan arga - kanneen oliif gadi jooranii abdii kutatan. Isaan akka barnootatti deebi’an fakkeenya ta’uufin barbaada,’’ jedhan. Jalqabarratti Aadde Sitinii manni barnootaa simachuu didee ture, booda garuu kutannoo barnootaaf maanguddoon kun qaban hubachuun simatan. Seenaan Sitinii fiilmii afaan Fireench mata-dureen isaa ''Gogoo'' jedhuun himameera. Fiilmiin kun maanguddoon kun biyya Faraansaayi akka daawwataniif carraa kan uumeef yoo ta’u, Giifti-duree biyyattii Birijiit Maakiroon waliinillee wal arganii turan. Du’a Aadde Sitinii hordofee barreessaan fiilmichaa Paatirik Peessis toora tiwitaraa gubbaatti gaddasaa akkas jedhee ibsate: ''dhaamsi barnoota ilaalchisuun ijoollee durbaaf dabarsite bara baraan jiraata,’’ jedhe. Yeroo ammaa kanaatti namni umriin raagan mana barnoota sadarkaa tokkoffaatti barachuun galmee dinqisiisoo addunyaa ‘Guinness Book’ irratti galmaa’e lammii Keeniyaa kan biraa Kimanii Marugee jedhamanidha. Marugeen umrii ganna 84tti bara 2004 barnoota galuun waggaa shan booda du’aan boqotan.	https://www.bbc.com/afaanoromoo/articles/cp9kzem0k3zo
sports	Pireezidantii Laayibeeriya i﻿lmasaa  Kataaritti US'f taphatu daawwachuuf ta'uun dheekkamsa kaase	P﻿ireezidantiin Laayibeeriyaa Joorji Wiihaa guyyoota sagaliif Waancaa Addunyaa Kaataaritti adeemsifamu daawwachuuf seeneetii biyyattii beeksise. T﻿aphataan urjii kubbaa miilaa Laayibeeriyaa fi kilaboota Ingiliziifi Xaaliyaanii duraanii Wiihaan daawwannaawwan hojii adda addaaf jecha biyyaa kan bahe guyyoota dura ture. Dawwannaan isaa hundi garuu iftoomina hanqata. I﻿mala isaanii keessaa inni ijoon ilma isaanii xurree isaa hordofee waltajjii addunyaatti dhufe ilaaluufi jajjabeessuudha. I﻿lmi pireezidant Joorji Wiihaa Timootii kan jedhamu lammummaa Yunaatiid Isteets kan qabu yoo ta'u, garee kubbaa miilaa biyyaalessaa US keessatti makamuun Waancaa Addunyaa Kaataar irratti ni hirmaata. Dargaggoon ganna 22 Timootiin Liigii Faransaay isa jalqabaa keessatti kilaba Liil jedhamuuf sarara fuulduraa cinaan hireeree taphata. A﻿bbaan isaa Wiihaan taphataa gurraacha Afrikaa jalqabaa Ballon d'Or injifateedha. W﻿iihaan fuula isaa kubbaa miilaarraa siyaasatti deebisuu dura kilaba Xaaliyaan AC Milaaniifi kan Ingiliz Cheelsii keessatti maqaa guddaa horate. W﻿iihaan amma nama ganna 56 yoo ta'u, bara 2017 irraa eegalee pireezidantii Laayibeeriyaa ta'uun tajaajilaa jira. I﻿malli biyyoota alaa pireezidant Wiihaa dhagaahamuun duuba namootni hedduun mormii isaanii sagantaawwan raadiyoo fi miidiyaa hawaasaatti gadi baasaa jiru. N﻿amootni kun lammiilen biyyattii hedduun rakkoo nyaataan qoramaa wayita jiraniifi adeemsi lakkoofsa uummataa barfate irratti komiin cimetti Kataara deemee Kubbaa miilaa daawwachuun haala biyyi keessa jirtu hubannaa keessa kan hin galchine jedhu. D﻿himmi lakkoofsa uummataa danqaaleen waan isaa mudataniif pireezidant Wiihaan yeroo jahaffaaf yeroo biraatti akka darbu murteesse. I﻿mala pireezidant Wiihaa alaanaan baasii biyyi baaftu ilaalchiisee deebii kan hin laanne hooggansi waajira pireezidantichaa, imalli biyya alaa pireezidantichaa ''bu'aa hedduu biyyaaf fidee dhufa'' jechuun komii dhiyaatu busheessan.	https://www.bbc.com/afaanoromoo/articles/cp3kg3126vyo
sports	Goota kubbaa miilaa Biraaziil Peeleetti kaansariin hammaachuu hospitaalli beeksise	Goota Kubbaa miilaa Biraaziil Peeleetti kaansariin hammaachuu hospitaalli inni ittti yaalamu kan magaalaa Saa'o Pooloo jiru ibsa baaseen beeksise. Biraaziil waliin waancaa addunyaa sadii kan injifate ogeessi kubbaa miilaa ganna 82 Peeleen erga hospitaala seenee torbee sadii ta'eera. Mucaan isaa dubaraa inistaagiraam gubbaatti yaada maxxansiteen abbaan ishee ayyaana qillee(Kiriismasii) hospitaaluma keessatti akka dabarsu ibsite. Hospital Israelita Albert Einstein ibsa baaseen Peeleen ''kalee fi onnee isaa haalaan hojjeechuu didaniin walqabatee kunuunsa guddaa barbaada. Sababa kaansariin itti hammaateefi'' jedheera. Peeleen bara 2021 garaacha isaarraa xannachi kan kaafamef yeroo ta'u, ergasii waldhaansa wal irraa hin cinne argachaa jira. ''Ayyaana qillee manatti dabarsuun haqameera'' jette intalli isaa Keelii Naasimeentoo. ''Dooktaroota waliin yoo murteessinu sababoota adda addaan maatiin isaa haaraan Einstein kunuunsa kennaafii as turuutu wayya jenne.'' Torban sadii dura akkuma hospitaala galeen Peeleen waldhaansa sirna hargansuu isaaf kennamaafii jiruuf deebii gaarii laachaa akka jiru fi waldhaansa Keemoteeraapii(chemotherapy) ilaalaa jiraachuu hospitaalichi ibsee ture. Peeleen tapha Biraaziiliif hiriiree taphate 92 keessatti gooliiwwan 77 lakkoofsisuun biyya isaaf jifataa goolii hedduu galche ta'uun tokkoffaa dha. Biyyi isaa Biraaziil hanga ammaatti waancaa addunyaa injifatte shan keessaa sadii akka injifattu gahee olaanaa tapahateera. Bara 1958, 1962 fi 1970'tti waancaa addunyaa garee isaa waliin injifateera. Waancaa addunyaa Kataar keessummeesite irratti gareen biyyaalessaa Biraaziil tapha mo'anii darbuu irratti rippaablika Kooriyaa waliin morkachuuf dirreetti yoo galan suuraa fi maqaa Peelee qabachuun isa yaadataniiru.	https://www.bbc.com/afaanoromoo/articles/cllmn2yqm57o
sports	G﻿aanaan Poorchugaal injifachuun akkuma Saawud Arabiyaa seenaa hojjettii laata?	Taphataan Maanchisterii fi lammii Poorchugaal Buruunoo Fernaandez Roonaaldoo waliin taphachuun ‘’abjuukoo’’ ture garuu yeroo dheeraaf hin turre jedhe. Kontiraatni Roonaaldoon Maan tuunaayitid waliin qabu waliigalteedhaan addaan citeera. Tapha har’a Poorchugaal biyya Lixa Afrikaa Gaanaa waliin qabdu irratti waa’een Roonaaldoo kun dhiibbaa akka hin qabnes dubbateera. ''Dhimma kana irratti homaa hin dubbanne, xiyyeeffannoon keenya waa’ee garee biyyaalessaa fi Waancaa Adunyaa irra jira,’’ jedhe. Buruunon jaallannus jibbinus murtee Roonaaldoo kabajuun dirqama jedhe. Leenjisaan Gaanaa Ootoo Addoo morkattootni saanii waa’ee Roonaaldoodhaan hin miidhaman hundumtuu mo’achuuf wana taphatuuf jedhan. ''Dhimmakoo miti, kun rakkoo keenya waan hin taaneef, ammoo rakkoo guddaadha jedhee hin yaadu’’ jedhan. Dursaan taphattoota Gaanaa Andiree Ayyuun Poorchugaal garee isanaii keessaa mo’attee darbuuf carraa guddaa akka qabdu himeera. Poorchugaal waraqaa irratti waancicha injifachuuf carraa qabdi, nuy ammo dirree keessatti agarsiifna jedhe dursaan taphattoota Gaanaa Andiree Ayyuun. Leenjisaan swiizerlaandi Muuraat Yaakin garen biyyaalessaa ammaa kun ‘’isa kana duraa kamiyyuu caalaa isa baay’ee cimaadha’’ jedhan. Biyyattiin waancaa Adunyaa afur darban hirmaatte irratti yeroo sadii gara marsaa itti aanu [biyyoota 16tti] darbuu dandeesseetti. Garee G keessatti har’a Kaameeruun waliin morkii cimaa gaggeessu. ''Waan baay’ee fooyyesineerra, amma yerootti seenaa galmeesinudha’’ jedhan leenjisaan Iswiis. Kaameeruun adunyaa irraa sadrkaa 43ffaa irratti argamti. Iswwizerlaandi irraa sadarkaa 28 gadi bu’uun jechuudha. Garuu leenjisaan Gaanaa Riigooberti Soongi gareen isaanii istaadiyeemii Al Januub irratti injifannoo galmeesuuf taphatu jedhan. Taphataan duraanii Liiverpuul amma ganna 46 tahe Waancaa Adunyaa kana irratti ganamumaan waan ajaa’ibsiisaa hin eegamne akka tahe argineerra jedhan. Har’a Biraazil Serbiyaa walii, Uraagaay ammoo Kooriyaa Kibbaa wlaiin morkatu.	https://www.bbc.com/afaanoromoo/articles/czkd1lrg744o
health	Koronaavaayiras: Ispeenitti lakkoofsi namoota du'anii xiqqataa dhufeera, sochii dhorkuus laaffisaa jirti	Ispeen biyyoota weerara koronaavaayirasiin garmalee miidhaman keessaa tokkodha. Amma garuu baatii tokkoo as du'aatii gadaanaa galmeesuun oduu jajjabeessaa ta'eeraaf. Ministeerri Fayyaa biyyattii Dilbata akka himeetti, dabalataan namoonni 288 vayirasichaan kan du'an yoo ta'u kunis erga baatii Bitootteessaatii asi isa gadaanaadha. Akkasumas erga torbaan jahaatii asi yeroo jalqabaatiif daa'imman umuriin isaanii waggaa 14 gadi ta'e manaa akka bahan kan hayyamame Dilbata darbe. Daa'imman kunneenis guyyaatti sa'aatii tokkoof mana alatti bahuun hayyamameeraaf. Ministeerri Fayyaa biyyattii akka himeetti, lakkoofsi waliigalaa namoota vaayirasii kanaan du'anii 23,190 gaheera. Fernaandoo Simoon, Jiddugala Qindoomina Balaa Tasaafi Akkeekachisa Fayyaa Ispeeniitti Daarektara kan ta'a akka himaniitti: ''Erga yeroo dheeraatiin as yeroo jalqabaatiif 300 gadi galmeessine.'' ''Lakkoofsaa kennuun rakkisaa ta'ulleen, hirrinni kunis sochii to'annoo weerarichaa taasisaa jirruun kallattii sirriirra akka jiru kan mullisuudha.'' Labsiin mana turuu Ispeen daa'imman umuriinsaanii waggaa 14 gadii ta'e miliyoona 6.3 ta'an guyyaatti 09:00 fi 21:00 jidduutti sa'aatii tokkoof akka manaa gadi bahaniif hayyameeraaf. Haata'u malee, mana isaanii irraa fageenya kilometira tokko caalaa deemu hindanda'an. Kanneen umuriin saanii waggaa 13 ol ta'an akka bahanii maatiif ergaman hayamameera. Haata'u malee, maatiiwwan ijoolleensaanii bahanii keeessattuu bakkeeewwan akka supparmaarkeetii bakka balaan vaayirasichaaf saaxilamuu olaanaan jiru akka dhaqan ergu hin barbaadan. Tibba kanattis bishikilitiifi iskeetii oofuun kan hayyamamu yoo ta'u, bakkeewwan bashannannaa ummataa garuu akkuma cufamaniitti jiru. Uggurri kaa'amee fi manneen barnootaa cufaman akkuma jiruutti kan itti fufan yoo ta'u, motummaan haalicha ilaaluun waljalaa ilaalaa wallakkeessaa baatii Caamsaa keessa akka laafsuuf yaade himame. Oggeessooni xinsammuus haalli daa'imman xixiqqoof laafsamu isaatti simataniiru. ''Guyaatti sa'aatii tokkochaaf gad bahuunsaanii haala sammuu isaaniitiif geedarumsa barbaachisaa fidaa,'' jedhaniiru.	https://www.bbc.com/afaanoromoo/oduu-52430331
sports	Tookiyoo 2020: Gabatee medaaliyaawwan Olompikii Tookiyoo 2020	Taphoota Olompikii Jappaan irratti dorgommiiwwan ispoortii 33 fi taateewwan adda addaa 339 ta'an iddoowwan sirna kanaaf qophaa'an 42 keessatti ni gaggeeffamu. Gabateen BBC Afaan Oromoo kunis kan dorgommiiwwan Olompikii Tookiyootta gaggeefamaniifi tarreewwan meediaaliyaa biyyoonni argatan agarsiisuudha. Haaluma kanaanis gabatee kanarratti dorgomtoota, biyya isaan bakka bu'aniifi sadarkaa saanii daqiiqaa waliin hordofnuun isin biraan geenya. Fuulli gabatee sadarkaalee medaaliyaawwanii qabate kunis, baay'ina medaaliyaawwan warqee, meetii fi nahaasa koreewwan Olompikii biyyaaleessaa dorgommicha keessatti hirmaatan mo'atan battalumaan haaromsa. Badhaasni meedaaliyaawwan jalqabaas Adoolessa 24, 2021tti akka kennamu eegama. Odeessaalee walfakkaatan dabalataa:	https://www.bbc.com/afaanoromoo/oduu-57633128
health	Koronaavaayiras: Mallattoowwan covid-19 maal fa'i? Attamiinan of eegaa?	Koronaavaayirasiin addunyaarratti biyyoota 177 keessa faca'uun badiinsa lubbuu namoota 40,000 olitiif sababa ta'eera. Dhukkubni kun maal? Attamiin tatamsa'aa? Namoota attamiitu caalaa saxilamoodhaa? Malli hunda caalu bishaaniifi saamunaadhaan dafanii dafanii harka dhiqachuudha. Koronaavaayirasiin kan dadarbuu yoo namni vaayirasichaan qabame qufa'u hancufa xixiqqoo qilleensa keessa faca'uutiin. Kunis karaa qilleensa hargannuun  ykn bakka irra bu'e wayita qabannuu gara qaamaa namaa galuun kulkula/infekshinii uuma. Kanaafuu wayita qufa'amuufi axxiffatamu maarrabii/sooftiitti fayyadamuun, harka hin dhiqamneen fuula ofii tuxxuquu dhaabuufi namoota vaayirasichaan qabamaniitti siquu dhaabuun tatamsa'ina dhukkubichaa xiqqeessuuf baayyee barbaachisaadha. Akka oggeessoonni fayyaa jedhaniitti maaskiin fuulaa ittisuuf gahaa miti. Koronaavaayirasiin somba huba. Mallattoon isaas qaama gubaan eegalee qufaa gogaa, booda gara harganuuf rakkachuutti geessuudha. Qufaan isaa haaraan hanga sa'aatii tokkoof ta'uu walitti fufiinsa kan qufaasisu ykn guyyaa tokko keessatti haala gegeeddaramu gosa sadii ykn isaan olii qabaachu mala. Namoota duraan qufaa ykn utaalloo qabanitti ammo caalaa cima. Jiddugalaanis vaayirasichaan faalamanii hanga mallattoon irratti mullatuutti guyyoota shan fudhachu mala. Saayintistoonni kana haa jedhan malee, namoonni kaan ammoo baayyee erga turanii booda mallattoon irratti mul'achu danda'a. Dhaabbanni Fayyaa Addunyaa ammoo yeroon vaayirasichi itti baramuu danda'u hanga guyyoota 14 fudhata jedha. UK'tti ispeshaalistiin gurraa, funyaaniifi qonqoo tokkoos dhukkubichi namoonni akka miira dhandhamaa dhaban taasisa jedha. Namoonni qoratamanii koronaavaayirasiin irratti argame hedduun miidiyaalee hawaasaa irratti akka miira dhandhama urgaafi mi'aa dhaban himu. Haa ta'u malee, ragaan hanga ammaatti jiru kan namoonni himan fi vaayirasicha sababii qufaa akka miira dhandhamaa dhaban taasiseera jedhuudha. Baayyinni lakkoofsa namoota koronaavaayirasiin du'anii gadaanaadha (dhibbeentaa 1-2) kan ta'u qofa. Namoonni vaayirasichaan qabaman kumaatamni wallaansa argatanii fayyanilleen muraasni du'u danda'u. Ragaan Dhaabbanni Fayyaa Addunnyaa dhukkubsattoota 56,000 irra walitti qabuun xiinxalee akka agarsiisuutti: Maanguddoonnifi namoonni rakkina fayyaa qaban (asimii, sukkaara, dhukkuba onnee fi dhiibbaa dhiigaa ) qaban caalaa baayyee dhukkubsachu danda'u. Ragaan Chaayinaarraa argame akka mul'isetti, dubartoota caalaa warra dhiiraatuu du'aaf saaxilama. Wallaansi dhukkuba kanaaf kennamus qaamni nama dhukkubsatuu akka haalaan hojjatu taasisuudha. Fakkeenyaaf akka afura baafataniif deeggarsa taasisuu, humna vaayirasicha ofirraa ittisuu qaama namaa jabeessuu jechuudha. Hojiin talaalli barbaachaa cimsee itti fufeera.	https://www.bbc.com/afaanoromoo/oduu-52116587
sports	Ramaddii Shaampiyoons Liigii: Baarseloonaa morkii cimaatu eeggata,   kileboota Ingiliz hoo?	Ramaddiin dorgommii Shaampiyoons Liigii kaleessa galgala bahe. Sirna ramaddii Shaampiyoonsi Liigii Istaanbulitti gaggeeffame irratti taphatootafi leenjistootni cicimoo bara dorgommii 21/22 dhiiraafi dhalaan badhaafamaniiru. Leenjisaan Riyaal Maadirid Kaarloo Anchelootii leenjisaa cimaa bara dorgommii darbee tahuun filataman. Anchelootiin waancaa Laaliigaafi Shaampiyoons Liigii bara 2021/22 mo’ataniiru. Dubartootaan ammoo leenjistuu garee biyyaalessaa Ingilaand Saariinaa Wiigmaantu filatame. Kaarim Beenzeemaan taphataa cimaa bara 2021/22 tahuun filatameera. Dubartootaan taphattuu sarara gidduu Baarseloonaa Aleeksi Puutelaatu filatame. Gara ramaddii kilebootaatti yoo deebinu, shaampiyoonaan bara darbe Riyaal Maadiriid kilaba Iskootilaandi waggoota kudhan booda dorgommichatti deebe Seltik waliin garee tokkotti ramadaman. Cheelsii ammoo shaampiyoonaa Serie A Xaaliyaanii AC Miilaan waliin garee tokkotti ramadaman. Kilabni biyya Jarman Baayerni Munik, Baarseloonaa fi Intermiilan waliin garee tokkotti ramadaman. Gareen kun garee kilebootni cicimoon itti wal argan taheera. Kana dura dorgommii Shaampiyoonsi Liigii irratti galchee hedduu Baayern Muunikiif lakkoofsisaa kan ture Rooberti Lewaandowiskiin Baarseloonaa waliin kilaba isaa durii morkata. Taphataan sarara duraa Maanchister Siitii Erlingi Haalaandi kilaba isaa duraanii Boorushiyaa Doortimoondi morkata. Garee A: Ayaaksi, Liiverpuul, Naappolii fi Reenjersi Garee B: Poortoo, Atileetikoo Maadirid, Baayer Liverkusen, Kilab Biruujis Garee C: Baayern Munik, Baarseloonaa. Intermiilaan fi Viktooriyaa Pilaazen Garee D: Intiraakti Firaankifarti, Tootenahaam, Ispoortiingi Liisban fi Maarsee Garee E: AC Miilaan, Cheelsii, RB Salzibargi, Dinaamo Zaagireb Garee F: Ritaal Maadirid, RB Leepzhiig, Shaaktar Doneski, Seeltik Garee G: Maanchister Siitii, Siiviyaa, Boorushiyaa Doortimoondi, fi  FC Kooppenhaagen Garee H: Paaris Siyeenti Jerman [PSG], Juuvantas, Beenifikaa fi Makaabii Haayifaa Taphootni shaampiyoonsi Liigii marsaa jalqabaa Fulbaana 6 fi Sadaasa 2 gidduutti gaggeeffamaa turu. Dorgommiin xumura waancaa Shaampiyoonsi Liigii bara kana Turkiyyee [Turkii] istaadiyeemii Ataturki Olompik Istaadiyeem jedhamu Istaanbul jirutti Waxabajji 10,2023 gaggeeffama. Renjersi gulaallii irratti PSV mo’achuun waggoota 12 booda dorgommichatti deebi’e. Garee isaa keessatti yeroo jaha shaampiyoonaa kan tahe Liiverpuulii fi Naappoolii akasuma kilaba Nezerlaandis Ayaaksi waliin morkata. Yeroo 14 mo’achuun rikardii kan qabu Riyaal Maadirid garee salphaa tahe wlaiin ramadame. Seltik fi RB Leepzhiig waliin morkii taasisa. Kilabootni Ingilizii Maan Siitii, Liiverpuuliifi Cheelsii akkasumas Tootenahaam garee isaanii keessaa salphaatti darbuuf carraa qabu. Chelsiin kilaba Xaaliyaanii shaampiyoonaa tahe AC Miilaan waliin morkii jabaa taasisa. Tahus gareen Toomaas Tuuhel garee isaa keessaa darba jedhamee eegama. Tapha cimaan biraa eegamu Juvantasii fi PSG gidduutti kan gaggeeffamudha. Baarseloonaa, Inter Miilaanii fi Baayrni Munik waliigala waancaa Shaampiyoonsi Liigii yeroo 14 mo’ataniiru. Garuu garee tokko keessatti ramadamuun isaanii marsaa itti aanutti darbuuf kileboota gurguddoo kana keessaa tokko carraa hafuu qaba.	https://www.bbc.com/afaanoromoo/articles/cgljk85j67po
sports	Meesan Giriinwuud: Taphataan Maanchistar Yunaayitid himannaa 'dirqiin gudeeduun' hidhame	"Taphataan Maanchistar Yuunaayitid Meesan Giriinwuud himannaa dirqiin gudeeduu fi qoccollaa saal-qunnamtii miidiyaa hawaasaarra deemaa jiruun shakkamee to'annoo jala oolfame. Poolisiin Gireet Maanchistar ""suuraawwanii fi viidiyoowwan dubartiin tokko maxxansitee fi miidhaan irra gahuu ittiin himte"" quba qabaachuu hime. Itti dabaluunis taatee kana hordofee ""himannaa dirqiin gudeeduu fi qoccollaa saal-qunnamtiin shakkamee dargaggeessi umuriin isaa ganna 20 keessa jiru to'annoo jala ooluu ni mirkaneessina"" jedhe. Taphataan lammii Ingilaand kun hanga qorannoon taasifamutti to'annoo jala tura. Kilabni Maanchistar Yunaayitid dursee taphataan kun hanga beeksifamuutti yeroof leenjiis ta'e dorgommii irratti akka hin hirmaanne himee ture. ""Hokkora bifa kamiiyyuu hin fudhannu"" kan jedhe kilabichi himannaa miidiyaa hawaasaa gubbaatti taphataa isaarratti dhiyaate quba qabaatus, hanga ""ragaa qabataamaan argamutti"" yaada dabalataa hin kennu jedhe. Meesan Giriinwuud himannaa miidiyaa hawaasaa kanaaf deebii hin kennine. Taphataan ganna 20 kun yeroo duraaf Bitootessa bara 2019 Maanchistar Yunaayitidiif hiriiree taphate. Gahumsa gaarii agarsiiseen Guraandhala 2021 kilabicha waliin waliigaltee ganna afurii mallatteesse."	https://www.bbc.com/afaanoromoo/oduu-60123747
sports	Gareen cimaa torban kanaa taphattoota kamirraa ijaaramee?	Piriimer Liigiin Ingilizii dhum-torbee kana gaggeeffameen Liiverpuul Woolviiziin 1-0 mo'achuun ammallee garaa garummaa qabxii 13 dursuu isaa mirkaneeffateera. Goolii tokkitti Liiverpuul lakkoofsise kana kan galche taphataa beekamaa Senegaal Saadiyoo Maaneedha. Gooliin kun jalqabarratti mormii kaasiftee kan turte yoo ta'u dhuma irratti murtii viidiyoo irra deebiyanii ilaaluutiin (VAR) fayyadamuun Liiverpuuliif murtoofteetti. Gooliin Maanee kun harkaan Lalanaatu isaaf kennee jennaan lakkoosfise kan jedhu ture. Yeroo irra deebiin ilaalamu garuu harkaan osoo hin taane qoleen ture taphataan kun kan Maaneef kenne. Taphataa isaa duraanii Mikeel Arteettaa leenjisaa godhatee kan qacarate Arsenaal ammallee mo'achuu hin dandeenye. Chelsii waliin taphatee 2-1n mo'ameera. Boqonnaa dura Arsenaal goolii Emriik Abuumaayaang galcheen dursee ture. Arsenaal tapha boqonnaa duraanisiitiin Cheslii baayyee caalee ture garuu booda leenjisaan Chelsii Firaank Laampaard taaktika jijjiiruun injifachuu danda'eera. Arsenaal amma sadrkaa Piriimer Liigii sadarkaa 12 irra jira. Maanchester Siitiin,  Shefiild Yunaayitidiin 2-0 mo'ateera. Tapha tokko osoo isa hafuu Liivarpuul qabxii 55 tuullatee kan lamaffaarra jiru Leester Sitiirraa ammoo qabxii 13 fagaatee duraa jira. Maanchester Siitii, Chelsii, Maanchester Yunaayitidfi Tootinhaam duraafi duubaan sadaffaarraa hanga jahaffaa qabataniiru. Tapha torban darbe kana garaa garummaa guyyoota afur keessatti tokkoon tokkoo kilaboota Piriimer Liigiin taphatame kanaan Gaareez Kiruuks akkuma yeroo kaanii taphattoota ciccimoo walitti funaanuu kilaba cimaa ijaareera. Kilabni cimaan taphattoota ciccimoo kilaboota gara garaaf sarara gara garaarra taphataniin ogeessi kubbaa miilaa ijaare kun afur-sadii-sadiin kan ijrramedha. Kilaba cimaa Gaareez kanaaf Maacnhester Yunaayitidiifi Everten tokkoo tokkoon isaanii taphattoota lama lama gumaachaniiru. Taphataa kilaba cimaa kanaaf karra eegu Waatfoord kan gumaache yoo ta'u Been Foosteritu filatame. Haaluma kanaan sarara ittisaarratti Tireent Aleksaandar-Arnoold Liiverpuulirraa, Harii Magu'irii Maanchester Yunaayitidirraa, Jams Toomkiins Kiristaal Palaasirraa, Maasoon Holgaat ammoo Everteen irraa waliitti dhufaniiru. Taphattoota sara gidduuf ammoo Adaam Tiraa'oree Woolviis irraa, Jorgiinhoon Chelsiirraa, Keviin de Biruunee ammoo MNanchester Siitiirraa filatamaniiru. Akka filannoo Gaarezitti Dominiik Kaalvert Evertenirraa, Harii Keen Tootinhaamirraa, Antooniyoo Maarshaal ammoo Maanchester Yunaayitidirraa filatamaniiru.	https://www.bbc.com/afaanoromoo/oduu-50943887
health	Ameerikaatti namoonni haaraa 100,000 Covid-19'n qabaman	Roobii kaleessaa US keessatti namoonni haaraa 100,000 covid19n qabamuun lakkoofsi rekardiin galmaa’eera Gabaasni dhimma weerara kanaa hordofu lakkoofsi namoota dhukkubichaan qabamanii hospitaala galanillee dabaluu ibseera,namoonni qorataman dabaluu waliinis wal hin qabatuu jedheera. Guyyaama kanatti namoonni 1,100 sababii dhukkuba kanaan lubbuun darbeera. Muddama filannoo biyyattiitti gaggeefamaa jiruuf dhimmi dhukkuba kanaa dagatamaa jira. Yeroo ammaa dhukkubsattoonni 50,000 tahan hospitaala jiru lakkoofsi kun Onkololeessa irraa qabee harka 64n dabaleera. Lakkoofsi namoota du’aa jiranis akka yeroo weerarichi jalqabee tahuu baatus dabalaatuma jira. Af gaaffii gaazexaa Waashingitan Poost waliin taasisaniin ogeessi dhukkuboota daddarboo gameessi Antoonii Faawuchii,’’miidhama guddaa keessa jirra,’’ jedhan. Dubbii himaan Waayit Haawus garuu yaadi ogeessichaa fudhatama hin qabu jedhaniiru. Ameerikaa keessatti namoonni miiliyoona 9.5 covid19n yoo qabaman, 233,000 immoo lubbuu dhabaniiru. Akka addunyaatti biyyattiin lakkoofsa namoota dhukkubichaan qabamaniifi du’an olaanaa qabaachuun sadarkaa tokkoffaarra jirti.	https://www.bbc.com/afaanoromoo/oduu-54821637
health	Gosoota qamalee iddoo turtii bineensota San Diyaagootiif talaalliin yaalii Covid-19 kennameef	Weerarri Covid gorillaawwan turtii bineensotaa San Diyaagoo keessa jiran gidduutti ka’uu hordofee, gosoota qamalee bakka turtii kana keessa argamaniif talaalliin yaalii Covid kennameefi jira. Talaalliin yaalii kun sanyii qalamee oraangutaan afurii fi bonoboo shaniif kan kenname wayita ta’u, tokkoon tokkoo isaaniif doozii lama dhaabbati dawaa bineeldotaa oomishu ‘Zoetis’ jedhamu oomishetu kennameef. Gorillaan saddeet iddoo eegumsa bineensota keessatti argaman qamaleewwan gurguddoo jalqaba addunyaarratti Covid qabachuun isaanii Amajjii darbe mirkana’eedha. Amma garuu dhibicharraa bayyanataniiru. Quqamtoonni uumamaa sodaan Covid qamaleewwan gurduddoo irraatti uumetti yaadda’uu himaniiru. Keessattuu gorillaan balaaf saaxilamuun akka isaan yaaddessu kaasan. Dhaabbanni IUCN bineensa baduuf qarree gahee keessatti gorillaa ramadeera. Hoggantuun iddoo kunuunsa bineensotaa San Diyaagoo Nadine Lamberiski, ‘’kuni baratamaa miti’’ jechuun Naashinal Ji’oogiraafikitti himte. ‘’Hojii kiyya keessatti talaallii yaalii adeemsa jalqabaarra jiru takkaa argannee hin beeknu, kana dura yeroo muddamaan talaallitti fayyadamuu barbaannes hin turre’’ jette. Sanyiin Orangutan wal’aansa baqaqsanii yaaluu onnee bara 1994 addunyarraatti yeroo jalqabaatiif kennameef Karen jedhamtu kanneen talaallii argatan kessaati. Lamberskin akka jettetti, qamaleewwan talaalliicha erga fudhatanii booda rakkoon cinaa kan irra hin geenye tahuu himuun,  talaallichi milkaa’aa tahuu murteessuuf qo’annoo farreen qaama alagaa ni taasifamaafi jette. Koronaavaayirasiin bineensota biroo iddoo kunuunsaa Niwuyoork fi Baarseloonaa keessa jiran kanneen akka leencaafi qeerransa qabee ture. Vaayirasichi addunyaarratti bineensota adurree fi saree dabalatee bineensa mink jedhamurrattille argamee ture. Haa ta’u malee, lakkoofsi bineensota vaayirasichi irratti argamee xiqqaa ture. Dhaabbanni dawaa bineeldotaa oomishu ‘Zoetis’ talaallii Covid saree fi addurreedhaaf hojjachuu kan eegale Guraandhala bara darbe sareen Hoong Koongitti vaayirasichaan qabamuu hordofuun ture. Talaallichis saree fi adurreerratti milkaa’aa fi miidhaa irraan kan hin geenye ta’uun Hagayya bara darbee himame. Amma Guraandhala baranaatti talaallichi bineeldota biroorratti garuu hin yaalamne. Aadde Lamberskiin qamaleewwaan gurguddoo kana talaaluun rakkoo jiru cinatti wayita ilaalamu, fudhachuun sirriidha jetti. ''Talaallii saree fi adurreef hojjatame leencaa fi qeerransaafillee talaaluuf waloon itti fayyadamna'' jette Aadde Lamberskiin.	https://www.bbc.com/afaanoromoo/oduu-56289763
sports	Shaampiyoonaa Atileetiksii Afrikaa irratti Itoophiyaan warqee jalqaba injifatte	Shaampiyoonaa Atileetiksii Afrikaa 22ffaa Moriisheesitti gaggeefamaa jiruun Itoophiyaan meedaaliyaa warqee fi meetii jalqabaa injifatte. Shaampiyoonaan Atileetiksii Afrikaa 22ffaa Mooriishees magaalaa Poorti Luwiisitti har'a gaggeefamuu jalqabeera. Dorgommiiwwan xumuraa guyyaa jalqabaatti gaggeefaman keessaa dorgommii fiigicha meetira 10,000 dhiirotaan Itoophiyaan meedaaliyaa warqee fi meetii injifatteetti. Dorgommii kana Moogas Xi'umaay daqiiqaa 29:19.01 tokkoffaa yeroo bahu, Cimdeessaa Dabalaa daqiiqaa 29:22.74  lammaffaa bahuun injifatan. Dorgommii xumuraa kanaafi kanneen biroos gaggeefamaa ooluu Federeeshiniin Atileetiksii Itoophiyaa fuula feesbuukii isaa gubbaatti ibseera. Gareen Atileetiksii Itoophiyaa bakka bu'u dorgommii kanaaf gara Moriishees kan imale guyyaa lama dura ture. Gareen atileetiksii Itoophiyaa kun ji'a tokkoof hoteelatti galee qophaa'aa ture. Dorgommii kana irratti biyyoota Afriikaa 40 irraa atileetotni 500 ta'an hirmaachaa jiru. Shaampiyonaa atileetiksii mana keessaa 18ffaa ji'oota dura Beelgireeditti gaggeefamee tureen Itoophiyaan warqee afur dabalatee meedaaliyaa waliigalaa sagal injifachuun addunyaarraa tokkoffaa ta'uun xumurte. Qabxiin kun qabxii gad-aanaa Olompiika Tookiyoorratti argamee kan kiise ture.	https://www.bbc.com/afaanoromoo/articles/c90q3xy195wo
health	Koroonaavaayiras: Himannaan Tiraamp WHO irratti kaasan sirruma turee?	Pirezidantin Ameerikaa Donaald Tiraamp vaayirasii Chaayinaa keessa mul’ate sirriitti hin to’anne akkasumas gad qabeera jechuun Dhaabbata Fayyaa Addunyaa (WHO) himatu. Kanaanis, bajata Ameerikaan dhaabbatichaaf kennitu akka dhaabuf jedhan himan. Hayyuun ‘London's School of Hygiene and Tropical Medicine’ irraa dubbifne Pitar Piyoot kuni ‘hamaafi ofitti butanii yaadudha’ jedhaniiru. Garuu, yaadni Tiraamp waa’ee dhabbata Fayyaa Addunyaa himan qabatamaadhaa? Dhaabbatichi fayyaa hawaasa addunyaa eeguuf dura-aantummaan qaama Dhaabbata Biyyoota Gamtoomanii ta’e bara 1948 hundaa’e. Duulaa talaallii qopheessuu, weerara dhukkubaaf deebii kennuu akkasumas biyyoonni fayyaa ummata isaanii akka eeganiifis deeggarsa ni taasisa. Baasii biyyoonni baasaniin akkasumas deegarsa miseensota dhaabbatichaa 194 irraa kennamun socho’a. Kanneen keessaa Ameerikaan biyya qarshii hedduun dhaabbaticha gargaarun beekamtudha. Pirezidant Tiraamp Dhaabbanni Fayyaa Addunyaa (WHO) isa Chaayinaan vaayirasichi namaa namatti darbuu isaaf ragaan hin jiru jette akkanumaan fudhate. Gaafachuu qaba ture jedhu. Chaayinaan jalqaba Mudde bultii 31 ‘’dhukkubni daranyoo sombaa fakkaatuufi maddi isaa hin beekamne,’’ mul’ateera jechuun Dhaabbata Fayyaa Addunyaatti gabaafte. Dhaabbatichis Amajjii bultii 05 ragaan Chaayinaarraa arganne namaa namatti hin dabarsu jedha jechuun ibse. Yaaduma kanas Amajjii bultii 14 tiwiitara gubbaa gadhiise. Gaafuma sana garuu komishiniin Fayyaa Wuhan carraan xiqqaa namaa namatti darbuu ni jira jechuun ibse. Yeroo walfakkaataa kanas  ibsa biraan Dhaabbanni Fayyaa Addunyaa vaayirasichi namaa namatti darbu akka danda’u ibsuun ergaa dabarse. Kanas, vaayirasii ‘Sars’ jedhamee beekamuun wal bira qabee ibse. Gaafa Amajjii bultii 22, erga gara Chaayinaa namoota ergee booda, magaalaa Wuhaanitti namaa namatti darbuu isaa ifa gochuun dubbate. Haa ta’u malee, gareen ekispartoota idil-addunyaa hanga torban lammataa baatii Guraandhalaatti Chaayinaa hin daawwanne ture. Boodarra, xumura baatii Amajjii Dhaabbanni Fayyaa Addunyaa ‘’iftoomina’’ akkasumas carraaqqii vaayirasicha to’achuf Chaayinaan taasiste dinqisiifate. Obbo Tiraamp ‘‘vaayirasichi namarraa namatti akka darbu odeeffannoon amanamaa,’’ Taayiwaan WHO’tti ergite ni jira jedhan. Akkuma vaayirasichi tatamsa’en saayintistoonni Taayiwaan Wuhaan yersoosuma ture kan daawwatan. Haa ta’u malee, ragaan hanga ammaa bahe wanti Taayiwaan WHO’tti ergite namaa namatti darbuu isaa hin agarsiisu. Taayiwaan UN’n beekkamtii waan hin arganneef miseensa Dhaabbata Fayyaa Addunyaa miti. Dhaabbanni Fayyaa Addunyaa odeeffannoo hunduu eksipartoota fayyaa Taayiwaanif qoodaa akka turan ibseera. Garuu, baatii darbe qondaalli olaanaa dhaabbatichaa hojii Taayiwaan vaayirasicha ittisuuf dalagaa turterratti mari’achuu didan. Kanaanis, dhaabbatichi dhiibbaan Chaayinaa irra gahaa jira jedhamee himatame. Dhaabbatichi Chaayinaa waan ajaa’ibsiifateef qeeqni ijaaru irratti ka’un sirriidha. Daabbatichi ija shakkiin haalicha hubachuu qaba ture jedhu ekispartiin fayyaa hawaasaa Laawirans Gostin. Dabalanis, yaadni Pirezidant Tiraamp dadhabina vaayirasicha ittisuuf qophii Ameerikaan dhabde gara kaanitti qajeelchuuf yaalii taasifamedha jechuun himan. Dhaabbanni Fayyaa Addunyaa deebii Pirezidant Tiraampiif kenneen waan dalage keessa deebi’e akka ilaalu ibseera. Dhaabbatichi dafee Chaayinaa gaarii dalagde jechuun inni ibse qeeqamus Pirezidant Tiraamp mataan isaanii Chaayinaa leellisuun fuula tiwitara isaanii irratti Amajjii 24 barreessanii turani. Dhugaan jiru qondaaltonni Chaayinaa jalqabarratti waan magaalaa Wuhaan keessa dhalate dhoksuuf yaalaa turan. Kanneen waa’ee vaayirasichaa dubbatanis doorsisaa turan. Dhabbanni Fayyaa Addunyaa ‘’imala dhorkuun hin barbaachisu’’ jechuun imalaa Chaayinaafi kaanii gara US taasifamu dhorkun sirrii miti jedheera jedhan Pirezidant Tiraamp. Haa ta’u malee, dhaabbatichi kallattiin adeemsa US hin qeeqne. Imala dhorkuunis aangoo mootummoota biyyoota bulchaniiti malee kan dhaabbatichaa miti. Garuu, gorsa Amajjii bultii 10 barreesseen imala idil-addunyaa dhorkuun hin barbaachisu jedheera. Xumura baatii Amajjii rakkoo fayyaa hawaasaa xiyyeeffannoo atattamaa barbaadu jedhee gaafa labsees yaada kana deebisee ibse. Yaadni dhaabbatichaa yeroo akanaa daangaa cufuun namuu karaa seeraan alaa akka imalu gochuun dhukkubicha tatamsaasa kan jedhudha. Obbo Tiraamp lammiilee biyya alaa Chaayinaa turan akka lafa Ameerikaa hin seenne dursanii dhorkan. Ergasii booda Awuroppaa irraa kanneen dhufan kan dhorkan. Kunis, tatamsa’ina vaayirasichaa hir’isuuf nu gargaareera jedhan Tiraamp. Gorsaan isaanii Dr Antooni Faawuchis yaada walfakkaataa kennan. Qorannoon barruu ‘Emergency Management’ jedhamu irratti baatii Guraandhala keessa bahe garuu imala dhorkuun tatamsa’ina vaayirasii yeroo gabaabaaf qofa ittisuuf dandeessisa jedha. Akka fakkeenyaattis Iboolaafi ‘Sars’ ni kaasa.	https://www.bbc.com/afaanoromoo/oduu-52310844
health	Yaman: Lubbuu daa’imman lakkuu walitti maxxananii dhalatanii baraaruuf hakimoonni iyyatan	Daa’imman lakkuun walitti maxxanan magaalaa guddoo Yaman Sana'aa keessatti Roobii darbe dhalatan, 'haala daran yaaddessaa' keessa jiru jedhan hakimoonni. Doktoroonni hospitaala Sana'aa keessa hojjatan daa’imman lakkuu walitti maxxananii dhalatan kun lubbuu isaanii du’arraa oolchuuf deeggarsa hatattamaa kan biyya keessa hin jirre isaan barbaachisaa jedhan. Daa’imman dhalatan kun lachuu dhiira yoo ta’an, hospitaala al-Saabiin jedhamutti dhalatan keessatti dhalatan. Daarektarri hospitaalichaa Majda al-Hatiib AFPtti akka himanitti, daa’imman lachuu ‘’onnee adda addatti qabu, garuu onneen daa’ima isa tokkoo iddoo sirrii hin jiru’’ jedhan. Majdan akka himtetti, hospitaalichi meeshalee qaamota daa’imman kana kam fa’aatu walqabataadha isa jedhu sirnaan agarsiisan hin qabu. Hogganaan hospitaala al-Saabiin  daa’imman kun ‘‘haala hamtuu keessa’’ akka jiranii fi biyyaa biraatti wal’aansi baqaqsanii wal’aanuu akka isaaniif barbaachisu dubbatan. Haata’u malee, buufatni xiyyaaraa Sana'aa sababa walwaraansa yeroo dheeraaf biyyattii keessatti adeemaa jiruun manca’e cufamuun sirna wal’aansa fayyaa biyyattii daran miidheera. Dhaabbanni gargaarsaa Sa’udi Arabiyaa tokko daa’imman kana gargaaruuf hayyamamaa ta'uu himeera. Giddugaleessi deeggarsa namoomaa mootii Saalmaan hakiimonni deeggarsaaf waamicha dhiyeessuu hordofuun toora tiwitaraa gubbaatti, daa'imman kun hakimoota Sa'udi Arabiyaan akka ilaalaman, tarii ammoo akka itti adda baasuun danda’amu soqaan jira jedheera. Magaalaan guddoo Yaman Sana'aan finciltoota Huutiharka jirti, hidhattoonni kun waggoota dheeraaf gartuu waraana Sa’udiin durfamu wajjin wal lolaa turan. Bara darbe ijoolleen lakkuun biyyatti keessatti walitti maxxananii dhalatan torban lama booda du’uusaanitu himame.	https://www.bbc.com/afaanoromoo/oduu-55374944
health	Koronaavaayiras: Adaamaatti hojiin namoota Covid19n qabaman waliin tuttuqqaa qaban hordofanii adda baasuun maalirra jira?	Torban dabre keessa jiraataan magaalaa Adaamaa kan gannisaa 61 ta'e, koronaavaayirasiif qoratamee pozatiivii tahuu gabaafamee ture. Namni kun dhihootti gara biyya alaa kan hin deemne yoo tahu, haalli hojiisaa lammiilee biyya alaa waliin kan walitti fidu ta'uu, odeeffanno dhukkubsataarraa argameen baramuu Ministeerri Fayyaa Itoophiyaa ibseera. Haaluma kanaanis namoonni isaan waliin walitti dhufan namoota 24 irrattis hordoffiin taasifamaa akka jiru himameera. Guyyoota muraasaan boodas namoonni lama biro miseensa maatii nama kanaa tahan vaayirasichi irratti argamuu gabaafame. Namoonni lamaan kun umuriin isaanii waggaa 14fi 48 yoo ta'u, nama kana dura magaalaa Adaamaatti vaayirasichi irratti argame waliin tutuqqaa qaban ta'uun isaanii ibsameera. Namoonni kunneen mallattoon vaayirasichaa irratti mullachuu baatulleen, namoota kanan dura Adaamaarraa vaayirasiin irratti argame  waliin waliitti dhiheenya waan qabaataa turaniif jecha adda baafamuun akka turan taasifamanii hordoffiin taasifamaafii ture. Jarri kunis Bitooteessa A L I 19, 2012'ti qorannoo laaboraatorii taasifameefiin vaayirasichi irratti argamuun mirkanaa'eera. BBCn hordoffiin namoota jara kana waliin tuttuqqaa qaban maalirra jira jechuun anga'oota magaalaa Adaamaa gaafateera. Ittigaafatamtuun kominikeeshinii magaala Adaamaa Aadde Rawudaa Huseen waan jedhan, 'Namichi jalqaba qabame suni faarmaasiitti qoricha gurguraa waan tureef, namoota baayyee wajjin 'wal tuttuqqaa' godheera''. Namoota isaan walqunnaman adda baasanii beekuunuu hojii ulfaataadhaa. Hojiin barbaadanii adda baasuu itti fufeera namni haaraan argame garuu hin jiru,'' jedhu. Gama biraan Aadde Rawudaan har'a magaalichatti keemikaalli biifamaa akka tureefi galgala kanammoo namoota harka qalleeyyii manaa bahuu hin dandeenyeef bulchiinsi magaalichaafi abbootiin qabeenyaa sagantaan irbaata dhiheessuufii akka taasifamuuf jiru BBCtti himaniiru.	https://www.bbc.com/afaanoromoo/oduu-52110894
sports	'Kubbaa miilaa fi jaalallee keessan keessaa tokko filadhaa jedhamne' - Taphattoota	Erga taphattoonni saboota durii (aborjinaalii) kilaba beekamaa Awustiraaliyaa keessatti leenjisaan haleellaan irratti raawwatamuun himamee booda Liigiin Kubbaa Miilaa Awustiraaliyaa qorannoo eegale. Akka gabaasa ABC’tti taphattoonni maatii irraa akka adda bahan, jaalallee isaanii irraas akka adda bahan akkasumas yeroo tokkommoo haati warraa taphataa tokko ulfa akka adda kuttu itti himameera. Kibaliin Haawton Haawukis dhimmicha '‘gaddisiisaadha’’ jechuun ibsee akka qoratu waadaa seeneera. Kun kan barame akkaataa qabiinsa taphattoota saboota durii (aborjinaalota) irratti yeroo gamagamni taasifamedha. Taphattoonni kun kubbaafi maatii isaanii keessaa tokko akka filatan itti himamuu miidiyichatti himaniiru. Taphataan biraa immoo leenjisaan isaa '‘daa’ima kiyya hin dhalanne akka baastu[haadha warraa] akkasumas jaalallee kiyya akkan dhiisu na gaafateera,’’ jedhe. '‘Sababa kanaan siimii kiyya mobaayila kiyya keessaa baasee gatuun maatii kiyya waliin hariiroo adda kuteera. Halkan gaafasii eegalee lenjisaa biraa waliin akka jiraadhu natti himame,’’ jechuun dubbate. Haati warraa isaa mucaa jalqabaa erga deesse booda lammata ulfooftus rakkoon biraa akka isaan hin qunnamne sodaattee ulfa ishee akka baasu qabdu yaadaa akka turte ABC’tti himte. Taphataan biraas ABC’f akka dubbatetti jaalalleen isaa ulfaa’u ishee kilabichi yeroo bare deebii walfakkaataa itti kennu dubbate. Boodarras ishee waliin adda bahuu dirqamuu hime. Isheenis boodarra ulfa baafte. Taphataan sadaffaa bulchiinsa biraarraa dhufe gama isaan maatiin isaa isa waliin Meelbarn dhufanii jiraachuuf yaadanis kilabichi akka dhorke hime. Cimdiiwwan sadanuu sababa kanaan rakkoo jabaa keessa darbuu himan. Taatullee jaalalleen isaa ulfa akka hin baafneefi baatilee muraasa booda jaalallee isaa walin araara buusuu hime. Gaafa Roobii miidiyaatti kan dubbatan hoogganaan Liigii Awustiraaliyaa Gillon McLachlan gabaasa miidiyaa ABC, ''kan nama jeequ’’ jechuun ibsan. Himannaa kan kanarra jabaa ta‘e argachuun ni rakkisa jedhan. Eegasii gareen qorattoota walabaa ogeessa seeraan durfamuufi qorannoo gaggeessu akka hundaa’u himan. Dubbii Himaan kilabichaa gamaaggamni ‘’himannaa kana dura ture’’ kaase jechuun haalli amma kilabicha keessa jiru ’nagaa’ qaba jedhan. '‘Fayyaan namoota kanaa waan dursa kenninufiidha,’’ jechuun deeggarsi akka isaaniif taasifamu himan. Booda kana gareewwan liigii Awustiraaliyaa daawwattoota biraa arrabsoon sanyummaa akka isaan dhaqqabuufi deeggarsi qondaaltota kilabootaa xiqqoo ta’uu komatu. Taphataan beekamaa saboota durii Adam Goodes himannaan morkattootaa waggootaaf ture '‘laphee isa cabsee’’ bara 2015 akka kubbaa dhaabuuf sababa ta’e kana dura ibseera. Gamaaggamni kana dura kilaba Collingwood jedhamuurratti taasifame '‘sanyummaan’’ raawwatu bira gahe.	https://www.bbc.com/afaanoromoo/articles/cv2p1x02pmlo
sports	Tapha Chelsii fi Tootenhaam dabalatee  Piriimer Liigii torban lamaffaan maaltu eegama?	Tapha Piriimer Liigii Ingiliiz torban darbe jalqabame irratti wantonni hin eegamiin hedduun mul'atanii turan. Liiverpuul walqixa bahuun qabxii gateera; Maachester Yunaayitid ammoo dirree ofiisaarratti Biraayieniin mo'amuunb Piriimer Liigii bara kanaa jalqabeera. Arsenaal, Maanchester Siitiifi Tootenhaam ammoo qabxii sadii argatanii jalqabbii isaanii tolfataniiru. Taphni Piriimer Liigii Ingilizii bara kanaa torban lamaffaa ammoo Sanbata boruu jalqaba. Chelsiin dirree isaa Istaanfoord Biriij irratti Tootenhaamiin simatee kan waliin taphatu akka addaatti eegama. Kilboonni magaalaa Landan kunneen lamaan warra tarree jalqabaa kilaboota Piriimer Liigii keessa jiran waan ta'eef tapha 'Darbii' namuu eegudha. Tapha torban lamaffaa kana ogeessi kubbaa miilaa BBC Kiriis Suton tilmaama isaa kaa'eera. Isinis tilmaama kan isaa ilaalaa kan keessan lafa kaawwadhaa. Astonviilaa VS Everten Kana tilmaamuudhaaf tapha cimaadha. Warri Everten taphattoota haaraa mallatteessan Konoor Koodiifi taphataa sarara gidduu Amaaduu Onaanaa carraa hiriiruu kennuufiif qabu. Everten Chelsiidhaan yeroo mo'ametti hanqina taphata sarara duraarraa jifatu akka qabu mul'ateera. Hanqinni jifataa kun ammoo miidhaa irraa kan deebiyu Salamoon Raadoonaa qofaan kan furamu hin fakkaatu. Torban darbe Viillaan Barnmaawoziin ni mo'ama jedhee hin eegnen ture. Tapha torban akanaatiin qabxii argachuu qabu.                                                                             Leenjisaan garee kanaa Isteefen Jeeraard rakkoo jifattootaa akkamiin fura? Tilmaamaa Suton: 1-1 Arsenaal VS Leester Siitii Bara kana taphataa tokkollee kan hin mallatteesifatiin jiran warra Leester Siitiif wanti jiru gaarii hin fakkaatu. Taphattoota gaggaarii qabanillee leenjisaan garichaa Bireendaan Roojers haala jirutti gammadoo miti. Torban darbes goolii 2 fi 0n dursaa turanii walqixa bahaniiru. Faallaa kanaatiin ammoo qe'ee Arsenaal keessa ammoo wanti jiru qajeelaa fakkaata. Gaabreel Jeesus sarara jifannaa keessatti fooyya'insi akka jiraatu godheera. Kanaaf, warri Arsenaal tapha kana ni mo'atu jedheen yaada. Tilmaama Suton: 2 - 1 Biraayitan VS Niiwukasil Biraayitan tapha torban jalqabaatiin Maanchester Yunaayitidiin mo'ateera. Kunis tapha tilmaamuudhaaf rakkisaa ta'an keessaa tokkodha. Warri Biraayitan leenjisummaa Girihaam Pooter jalatti garee cimaa ta'aa jira. Niiwukasil tapha jalqabaa Forest waliin ture kan taphate. Gara fuula duraatti dhiibee taphachuufis yaaleera. Garee Heddii Howii kana daawwachuun na gammachiisa. Taphni kun gaarii ta'a jedheen yaada. Tilmaama Suton: 1-1 Maanchester Siitii VS Barnimaawoz Torban darbe Maanchester Siitiif yeroo jalqabaa taphatee gahumsa ajaa'ibaa kan agarsiiseefi goolaa lamaan ittiin mo'ate kan lakkoofsise Erliing Halaand tapha kana hawwii cimaan eegaa jira jedheen yaada. Maanchester Siitiin dursee galchinaan Barnimaawozitti dubbiin cimuuf deema. Warri Barnimaawoz gidduu irraatti xiyyeeffatee taphatee jennaan waan milkaa'uuf natti hin fakkaatu. Barnimaawoz taphattoota dhedheeroo kilaba qabatedha. Garuu torban kana keessa qormaata guddaatu isaan eeggata. Tilmaama Suton: 6 - 0 Saawozhampitan VS Liids Liids Wovisiin mo'achuun jalqabbii gaarii taasiseera. Gareewwan bara kana Liigicha keessaa gadi bu'u jedhee timaame keessaa tokko Liids ture. Warri Saawozhaampitan torban darbe dursuun jalqabanillee Tootenhaamiin reebamaniiru. Dhiibbaa mo'amuun kun qaqqabsiisu beekuudhaaf rakkisaadha. Taphawwan shanan jalqabaa keessaa kilaboonni qabxii saddet argatan carraa Liigicha keessa turuuf qaban parsantaa 96 ta'a. Kanaaf, Liids akka gadi bu'u waanan tilmaameef mo'achuu hin qabu. Akkamitti akka milkeessu beekuu baadhus tapha kanaan Saawozhampitan ni mo'ata. Tilmaama Suton: 2 – 1 Wolvis VS Fuulham Wolvis jifataa barbaada.  Torban kana keessa ammoo Gonkaaloo Guheediziin mallatteessifachuu danda'eera. Taphattoota gahumsa guddaa qaban qabaatanillee tapha Liids waliin ture irratti gahumsi agarsiisan na yaaddessa. Hanga Liigichi tasgabbaa'utti hireen garee kanaa maal akka ta'u tilmaamuun cimaadha. Liiverpuul waliin torban darbe walqixa kan bahe Fuulham irraa morkii cimaatu isa eeggata jedheen yaada. Tapha sanarraa warri Fuulhaam waan gaarii argataniiru. Aleksaadar Mitiroovich jiraachuun isaa ammoo carraa gaalii lakkoofsisuu isaanii dabalaaf. Tapha kanaan Fuulhaam ni mo''ata jedhee tilmaamulleen gareewwan Liigicha keessaa bahu jedhee tilmaame keessaa tokko ammoo Fuulhaam ta'a jedheen ture. Tapha kanaan walqixa bahu jedheen tilmaama. Tilmaama Suton: 1- 1 Bireentifoord VS Maanchester Yunaayitid Osoo akka yeroo kaanii ta'ee Biraayitaniin mo'atamee waan tureef Maachester Yunaayitid deebii kenna jedheen yaada. Amma garuu natti hin fakkaatu. Gareen kun qaawwa baayyee qaba. Kanaaf, Eriik teen Hag itti-gaafatamaa gochuu baadhus garuu sirreessuun irraa eegama. Kiristaanoo Ronaaldoon sarara duraa gaggeessuu qaba. Namoonni tokko tokko tilmaama koo kana badaadha jechuu danda'u. Tilmaama Suton: 3 - 0 Nootingham Forest VS Westhaam Taphni kun Westhaamiif salphaa hin ta'u. Forest erga gara Piriimer Liigiitti deebiiyeen booda yeroo jalqabaatiif dirree isaarratti taphachuun isaa xiqqoo itti cimuu danda'a. Warri Westhaam taphataan sarara ittisaa isaanii miidhamaan qaawweera. Haata'u malee, mo'ichi kanuma Westhaam ta'a. Tilmaama Suton: 1- 2 Chelsii VS Tootenham Tootenhaam Chelsii waliin taphachuun itti tola. Bara darbe qofa si'a afur mo'ateera. Tapha kanaan garee Kontee, Tootenhaam, ni milkaa'a jedheen yaada. Torban darbe Chelsiin Everten mo'atullee garuu gahumsa gaarii hin qabu ture. Tootenhaam garuu tapha Saawozhampitan waliin taphateen sararri duraa isaanii hangam cimaa akka ta'e mul'ateera. Torban kanas bifa walfakkaatu qabatanii dhiyaatu jedheen tilmaama. Tilmaama Suton: 1- 2 Liiverpuul VS Kiristaal Palaas Kiristaal Paalaas Arsenaaliin mo'amuun tapha bara kanaa jalqabeera. Torban kana keessas dubbiin salphaa hin ta'uuf. Liiverpuul torban darbe tapha Fuulhaam waliin taphataniin qabxii gatanii ture. Torban kanas ni gatu jedhamee hin eegamu. Liiverpull sababa miidhamaatiin rakkoo keessa jiraatanillee, Kiloop jifataa isaa Daarwiin Nuuneez hiriirsuu qaba. Tapha kanaan Liiverpuul qabxii sadii kan itti argatu yoo ta'u, Kiristaal Paalaasiif garuu gaara koruu itti ta'a. Tilmaama Suton: 4 - 0	https://www.bbc.com/afaanoromoo/articles/clenzxdd5xno
politics	Yaasiin Jumaa: 'Jijjiiramni dhufeera jedheen waggaa 10 booda gabaasuuf Itoophiyaa deemeen hidhame'	"""Jijjiiramni dhufeera jedheen waggaa 10 booda gabaasuuf Itoophiyaa deemeen hidhaa bu'e,'' jedha gaazexeessaan lammii Keeniyaa Yaasiin Jumaa, kan dhiyeenya mana hidhaa Itoophiyaa keessaa gadilakkifame. Turtii addaa BBC waliin taasiseera. Viidiyoon Yaadataa Birhaanuu"	https://www.bbc.com/afaanoromoo/oduu-54158326
politics	Miseensi paarlaamaa maqa balleessiin irratti banameef beenyaa birrii mil. 22 ol argatte	Miseensi paarlaamaa Awustiraaliyaafi abbaan warraashee, himannaa maqa-balleessii irratti banamee tureef beenyaa birrii 22,608,000 badhaafamaniiru. Miseensi Paartii Biyyaalessaa kan taatee Aan Weebistar, oduu dubartii Kaareen Biriiwariin baatii Eblaafi Caamsaa keessa Feesbuukii irratti maxxansiteef himatte turte. Kibxata darbe haati murtii Jaakliin Giliisan himannaa kana ‘’waan gonkumaa dhugoomfamuu hin dandeenyeedha,’’ jedhan. Biriiwar qarshii adabamte kanaa akka beenyaatti miidhaa irra gaheef Aaniifi abbaa warraasheef akka kaffaltu ajajamtee jirti. Dhaabbata isaan hundeessaniifis akkasuma. ‘’Jarreen himatamanii turan badhaasa guutuu walitti fufinsaan kaffalamu argatu. Kun himannaan irratti banamee ture bu’uura kan hinqabne tahuufi maqaa gaarii jarreen kanaa deebisuufi,’’ jedhan haati murtii kun. Himannaan shakkamtuu irratti banamee tures, ’’jarreen kunneen caasaa icciitii daa’imman irratti haleellaa saalaa qaqqabsiisu keessatti miseensa dha,’’ jechuurra darbee dhaabbata isaanii haadholii abbaa warraa hinqabne gargaaruuf hundaa’e sobaan himateera.’’ Weebstar doolaara 350,000 yoo badhaafamtu, abbaan warraashee 225,000 fi dhaabbatni isaanii Zowii jedhamu 300,000 argataniiru. Haati murtii, Jastiis Giliisan, ’’himanni isaan irratti banamee ture madaala kan hin qabneefi kan hin amanamne dha.’’ Haa tahu malee oduun kun miidiyaa hawaasaa irratti waan tamsa’eef Weebstar faa miidhamanii turan jedhan. Waan Biiriiwar miidiyaa hawaasaa irratti maxxansite, dhibba baayyeen qoodamee ture. Yeroo himannaa kana jalqabdu Weebstar, nageenya isheef sodaattee mana isheetti kaameeraa galchitee turte. Gaazexaan Awustiraaliyaa Za Gaardiyaan jedhamu waa’ee dhimmichaa erga barreese akkaawuntiinshee haqameera. Feesbuukiin waan maxxanfame akka buusu irra deddeebiin itti gabaasuus dafee hin kaasne ture jetti Weebstar ‘’Addunyaa kanarratti waanti nuti hin beekne hin jiru garuu nu sodaachisa.Namoonni waan fedhan raawwatanii kan isaan itti gaafataman yoo himataman qofa dha,’’ jetti	https://www.bbc.com/afaanoromoo/oduu-54261454
entertainment	Kitaabni 'Qaalii' waa'ee seenaa artistoota Oromoo ajjeefamanii himu barraa'e	"Kitaabni 'Qaalii' jedhamuufi namoota lamaan barraa'e waa'ee seenaa artistoota Oromoo ajjeefamaniirratti kan xiyyeeffatedha. Kitaabni Gaazexeessaa Obsii Filee fi Barsiisaa Baqqalaa Lataa waliin barreessan kuni seenaa artistoota afurii (Haacaaluu Hundeessaa, Eebbisaa Addunyaa, Usmaayyoo Muusaa fi Daadhii Galaan) kan himudha. Kitaabni kuni fuula 168 jechuun barreessitoonni kitaabichaa BBC'tti himaniiru. Mata dureen kitaabichaa' Qaalii' jedhu yaada ka'umsaa Haacaaluun dubbate 'Ani Oromoof Qaaliidha' jedhurraa akka maddees himu barreesitoonni kunneen. Kaayyoo isaa yoo himanis 'seenaa qabsaa'ota artistoota kanaa muraasa dhalootaf dabarsuu kan kaayyefattedha,' jedha Obsii Filee turtii BBC waliin taasiseen. ""Artistoonni Oromoo sababa Oromummaa isaanitiif jecha gatii qaalii kanfalanii fi lubbuu isaaniis sababuma kanaaf kan dhabanidha. ''Artistoonni kunneen hedduudha nuti isaan keessaa kanneen ijoo tahan qofa irratti fuullefanne,"" jedha. Kitaabni amma barreessanii gabaaf oolchan kuni akka ka'umsaatti kan tajaajiltudha malee seenaa qabsaa'ota kanneenii kitaaba tokkoon ibsuun waan ulfaatu akka ta'es hima. ""Kitaaba tokkittiidhaan seenaa namoota kana afranii himuun ni ulfaata. Garuummoo nuti seenaa isaanii keessaa hojiiwwan bahanii mul'atan kan boru dhaloonni irraa barata jennu qofarratti fuullefanne. ''Oromummaa irratti cichuu isaanii waan agarsiisan muraasa mul'isne"" jechuun hima. Kitaabichi seenaa artistoota kunneenii dhalootaa hanga guyyaa ajjeefamanitti jiru gabaabinaan ibsa. Barreessitoonni kunneen kitaaba kana humna isaaniitiin muraasa maxxansiisaniis kitaaba kana baay'inaan uummata biraan gahuuf garuu harki nuti gabbaabbateeras jedhu. ""Kitaaba kana ammaaf qarshii giiphii keenya keessaa qabnuuni. Fedhiin dubbistootaa ammo Olaanaadha. Fuula duratti gargaarsa yoo arganne baayyinaan dubbisaa hunda bira akka gahu barbaanna"" jedhu. Barsiisaa Baqqalaa Lataa ammaan duras kitaabota akka seenaa Gootota Oromoo fi kanneen biroo sagal tahan barreessuu dubbata. Kitaabni kuni kutaa tokkoffaa ta'uu fi kutaa itti aanuun ammoo seenaa artistoota biroo irratti fuullefannee barreessuuf karoora qabnas jedhan."	https://www.bbc.com/afaanoromoo/oduu-54211541
health	Jappaan talaallii Moderna miiliyoona 1.63 sodaa faalameera jedhuun hojiin ala goote	"Jappaan sababii falamaatiin talaallii Covid-19 gosa Moderna doozii miiliyoona 1.63 ta'u hojiin ala goote. Ministeerri Fayyaa biyyattii, ''wantoonni hin beekamne talaallichatti makamaniiru,'' jechuun talaallicha fayyadamuu akka dhaabe himeera. Talaallii doozii miiliyoona 1.63 keessaa 560,000 kan ta'u faalamuu ibseera ministeerichi. Kubbaaniyyaan Jappaan keessatti talaallii Moderna kana raabsuu fi gurguru, Takeda Pharmaceutical, talaallii marsaa sadiin kennamuuf ture hundayyuu dhaabeera. Erga oduun faalamuu dhagahamee shakkiin namoonni talaallicha irratti qaban akkaan dabaleera, kubbaaniyyichis kanaaf kennuu dhaabe. Giddugalli oomisha talaallichaa kan Ispeen keessatti argamu sababa rakkoo kanaa ta'uu kan eere kubbaaniyyaan kun, garuu rakkoon maal akka ta'e ibsa bal'aa hin kennine. ""Hanga ammaatti rakkoon nageenyummaa fi bu'a qabeessummaa mudate hin turre,'' jedhe Moderna'n. To'attootaa fi kubbaaniyyaa Takeda waliin ta'uun dhimmicha gadi fageenyaan akka qoratus himeera. Akka gabaasa barruu biyya Jappaan,  Japan Times newspaper, jedhamuutti, faalamni kun kan dhufe giddugalawwan oomishaa biyyoota torba keessatti argaman irraati. Namoonni dursanii talaallicha fudhatan akka faalama talaallichaan hin miidhamneef ministeera fayyaa biyyattii hordoffii gochaa jira gabaasi kun. Dorgommii Paaraalimpic gaggeessaa kan jirtu Jappaan weerara Covid-19 hamaa jala akka jirtu himte. Biyyattiin Pfizer fi AstraZeneca mirkaneessuun erga fayyadamuu eegaltee turte, Moderna garuu dhiyoo eegalte. Lammiileen Jappaan dhibbeentaa 40 ta'an guutummaatti talaallii fudhataniiru, dhibbeentaa 50 kan ta'an ammoo tokkoffaa fudhatanii marsaa lammaffaa eeggataa jiru."	https://www.bbc.com/afaanoromoo/oduu-58338960
technology	Tajaajilli bilbilaa Safaricom Dirree Dhawaatti Hojii jalqabuufi	Tajaajilli bilbilaa Keeniyaa, Safaricom ji’a Adoolessa kaasee Dirree Dhawaatti tajaajila akka eegalu beeksisee jira. Safaricom har’a Adolleessa 7, 2022 fuula tiwiitara isaa irratti akka ibsetti Itoophiyaa keessatti Adoolessa dhufuu kaasee ifatti tajaajila kennuu akka eegalu ibsee jira. Safaricom Itoophiyaatti tajaajila telekoomii Dirree Dhawaatti jalqabuuf jedhus hanga Ebla bara 2023 tti magaalota Itoophiyaa 25 keessatti tajaajila telekoomii kennuuf karoora akka qabu beeksiseera. Afrikaatti dhaabbilee telekoomii gurguddoo muraasa ta’an keessaa tokko kan ta’e Safaricom, Itoophiyaatti erga hojii erga jalqabee kaffaltii hayyamaaf baase dabalatee doolaara biliyeena baasuu isaa beeksiseera. Dhaabbatichi fuula tiwitara isaa irratti akka beeksisetti hanga ammaatti lammiilee Itoophiyaa 320 ta’aniif carraa hojii baneera. Safaricom Itoophiyaa keessatti lakkoofsa bilbilaa jalqabisaa '07' ta'een tajaajila kennuu akka eegalu kana dura beeksisee ture. Kana dura dhaabbattichi bara kana ji’a Muddee keessa hojii akka eegalu ibsus sababoota garaa garaan hanga ammaa hojii hin eegalin tureera. Kanaaf sababni dhaabbatichi dhiyeesse walii galteen kaffaltii bu’uuraalee misoomaa Itiyoo telekom (Ethio Telecom) wajjin jalqabame irratti walii hin galamin turuu, neetwoorkii diriirsuu fi hojiilen bu’uuraalee misoomaa biroo yerodhaan xumuramuu dhabuudha. Waggoota sadii Itoophiyaan tajaajila damee telekoomii keessa abbootin qabeenyaa akka galaniif ifa erga gootee booda, kaampaaniwwan lama eeyyama akka argatan beeksifte. Kubbaaniyaan ‘Global Partnership for Ethiopia’ jedhamuu eeyyama telekoom Itoophiyaan caalbaasif dhiyeessete lamaan keessaa tokko mo’atee ture. Kubbaaniyoonni akka Safaricom, Vodafon, CDC Giruup, Sumetom fa’aa warreen Itoophiyaa keessatti tajaajila telekoom kennuuf eeyyama argataniidha. Kubbaaniyaan ‘Global Partnership for Ethiopia’ jedhamu doolara miliyeena 850 dhiyeessun caalbaasii mo’ate. Safaricom damee tajaajijla telekoomii mootummadhan waggoota hedduuf to’atamee ture keessa seenee hojjachuudhaf kubbaaniyaa dhuunfaa isa jalqabaa ta’a jechuudha.	https://www.bbc.com/afaanoromoo/articles/cy6924nlpdgo
health	Dirooniin attamiin kunuunsa fayyaa Indiyaa geedaraa akka jiru	Jalqaba baatii kanaatti ture Indiyaatti dirooniin saamuda dhiigaa baattu tokkoo Meeruuti magaalaa bulchiinsa kaabaa Uttaar Praadesh irraa ka'uun erga km 72 gara Noidaa kan dhiheenya magaalaa guddoo biyyattii Deelhiitti argamtuutti balaliite. Fageenya kana xumuruufis sa'aatii tokkoon ol kan itti fudhate yoo ta'u, baatirii geedarachuuf ammoo bakkuma karoorfamee dhaabbattee turte. Osoo konkolaataan ilamamee sa'aa lamaa ol fudhata ture jedheera. Indastirii wallaansa Indiyaa keessatti dirooniin waan bakkeewwan baadiyaa qaqabsiisuu dandeessisuuf jecha akka meeshaa jijjirama olaanaa fiduutti ilaalamaa jira. Dhaabbiilee muraasnis erga Indiyaan bara darbee dirooniif hayyamteen booda yaaliiwwan milkaa'aa taasisaniiru. Yaaliin balaliinsaa kunis laaboraatorii wallaansaatiin xiyyaara nama maleeyyiin yeroo hedduuf gaggeefamaa tureen booda yeroo jalqabaatiif kan dirooniin gaggeeffameedha. Dhaabbanni lojistikii diroonii Skye Air Mobility jedhamu fi kan diroonii gara Noidaatti balaliisee kunis, hanga yoonaattis balaliinsawwan 1,000 ol gaggeessuun erga Sadaasaatii as mi'awwan kg 3,500 ol ta'u dhiyyeessuu dubbata. ''Odeeffannoowwan balaliinsawwan irraa walitti qabne irratti hundaa'unis, kan malawwan baramaniitti fayyadamurraa %48 sa'aatii nuuf hir'seera,'' jedhu Ankit Kumaar hojii gaggeessaa olaanaan Sky Air Mobility. Dhaabbanni diroon kun akkasumas balaliinsa yaalii Gurgaa'oon dhiheenya Deelhiitti gaggeesseera. Jalqaba saamudni oggeessootaan erga walitti qabameen booda, qabduu haala ho'aa to'atuun saamsamuun dirooniitti fe'ama. Achinis hospilaata dhunfaa irraa gara laaboraatorii jiduugalaatti geeffamuun oggeessoota (specialist) bira qaqaba. Waliigalattis saamuda dirooniin bakka barbaadamu geessuun kan silaa karaa imala daandiitiin fudhatu irra yeroo harka tokko sadii keessaa qofa fudhata. ''Adeemsi kunis saamuuda laaboraatoreen qorachuu saffisiisuuf gargaaruun keessatti dhukkubsattoota bu'aa qorannoo murteessaa qabaniif saffiisaan akka qaqabuuf ni gargaara'' jedhan itti gaafatamaan Qorannoo SRL. Haata'u malee oggeessoonni fayyaa ummataa ammoo bakkeewwan dirooniin kunuunsa fayyaa keessatti sirriin tataajiluu danda'au bakka muraasa qofaatti jedhu. ''Gaaffii inni guuddaan ammoo gatii isaa kan ammatti sababii sadarkaa yaalii irra jiruuf hin baramneedha. Waanti hojjatamu qabaatu hedduutuu jira,'' jedhu Rutuja Patil, Jidduugala Qorannoo Hospitaala KEMtti qorattuun fayyaa hawaasaa. Ms Paatil bara darbe pirojaktii fayyaa ummataa diroonii baatiiriidhaan hojjatutti fayyadamuun mi'oota wallaansaa murteessoo ta'an jidduugalawwan fayyaa hawaasaa bulchiinsa baadiyaa lixa Mahaaraasashtraan gahuu hogganaa turte. ''Teeknooloojichi akka gaasii jabaa hin gaafanneef hojjatamuu qabaata,'' jeeti. Talaalliiwwan ykn qorichoota haala qilleensa 2C fi 8C jidduutti geejibuufi tamsaasuu barbaachisuu balaliisuuf yeroo tokko tokkoo baayyee rakkiisaa yoo ta'u mallata jetti. Indiyaa keessatti, dirooniiwwan balaa atattamaatiif deeggarsa qaqabsiisuuf oppareeshinii baraaruutiif ittiin dhimma bahama. Akkasumas talaaliiwwan Covid-19 ollaawwan baadiyaa fagoofi gaarreeniin guutamaniitti geessuuf dirooniin faayidaarra oolfamaaniiru. Haata'u malee dirooniidhaan dhiyeessitii geessuuf balaliisuun yeroo hunda waan salphaa hin ta'u. Dirooniiwwan baayyee waan to'atamaniifu namoonni dhuunfaa dirooniin tajaajila kennuu barbaadanis duraan dursanii hayyamaa balaliisuu hargachuufi waraqaa hedduu guutuu qabaatu. Bara darbe baatii Hagayyaa keessa motummaan seeraafi dambiiwwan ragaasisuun, kanfaltii dirooniiwwan daldalaa balaliisuuf kanfalamu qabaatuu hirisuun hayyama keennee ture. Seera haaraa jalatti, waraqaawwan barbaachisan haalaan xiqqaateera. Gostiwwan kanfaltii diroonii balaliisuuf kanfalamus 72 irraa gara afuriitti hir'ateera. Akkasumas motummaan maappii naannoo qilleensaa zooniiwwan sadiitti adda baasuun, haalluun adda baasuun- magariisa, keelloofi diimaa jechuun bakka qaamooleen diroonii balaliinsa irra balalii'uu danda'aniifi hin dandeenye ifa taasiseera. Hunda caalaa ammoo zooniiwwan magariisa keessa dirooniiwwan balaliisuuf hayyamni omaatu kan hin barbaachifne ta'usaati. Achirras ol fagiinya miila 400 balaliisuun ni danda'ama. Hayyamnii kan gaafatamu dirooniiwwan micro fi nano drones ta'aniin. Nano drones kan jedhamanis sirnawwan nama-maleeyyii qilleensarra balalii'aniif hanga hiraamiiwwan 250 ulfaatan yoo ta'an, kanneen micro drones jedhaman ammoo hanga kg 2 kan ulfaataniidha. Ministeerri Aviyeeshinii Indiyaa akka jedhuutti, indastiriin tajaajila diroonii baroota sadan dhufan keessatti ruubbuu biiliyoona 300 (doolaara biiliyoona 3.90 oliin guddachuun hojii kallattii kuma 10 ol akka uumuu eegama jedheera. Intarpirinaroonni akka Aab Kumaar fa'if eegeereen waan abidii qabu fakkaata. ''Dhuma bara kanaatti, dirooniiwwan 100 ol jiddugalawwan 20 ol kanneen hojiiwwan adda addaatiif tajaajila kennan keessatti ni bobbaafna,'' jedhan.	https://www.bbc.com/afaanoromoo/oduu-61289480
politics	Naftali Bennett: MM Israa'el erga qeeqame booda baasii nyaata maatiisaa kanfaluuf	Ministirri Muummee Israa'el Naftaalii Beneet, gatii nyaata maatiisaa wajjiin soorataniif kiisiikoo keessaa baaseen kanfala jedhan. Kun kan dhagahame erga gabaasni TV mana dhuunfaa isaattii baasiin bahu garmalee tahuu ifa godhe boodadha. Manni dhuunfaa ministira muummichaa yeroo ammaatti akka masaraatti tajaajilaa jira. Boodarras ji'a ji'aan maallaqni uummataa dolaarri 26,400 (Birrii miiliyoona 1.3 ol) achitti akka baasii tahu ifa godhe. Kana keessaa $7,400 soorataaf kan ooludha. MM Bennett kaampaani hundeessaniin miiliyeenara kan tahan wayita tahu, baasiin koo kanuma seerri deeggarudha jedhan. Waajirri isaanis akka jedhutti MM duraanii Benjaamin Netaniyaahuu baasiin ji'atti baasan harka sadiin kan ammaa caala ture - mana dhuunfaa fi masaraa Jerusaalem argamutti dolaara  $84,300 baasu turan jedhe. Ripportarri BBC Jerusaalem jirtu Yolande Knell akka jettutti, Waxabajjii dabre aangoo kan qabatan MM kun, haala falmisiisaa taheen manuma dhuunfaa isaanii keessa jiraachuu filatan. Angawoota ammaan dura turanirraas garaagarummaa akka qaban mul'isuuf yaalaa turan. Haa tahu malee gabaasa Channel 13 TV hojjeteen, mana ministira muummichaa keessa maallaqni uummataa guddaan hojjettoota, qulqullinaafi nyaata alaa ajajamuuf bahaa jira jechuun himate. Aabba Bennet dhuma torbeerra gama toora Facebook isaaniin gabaasicha qeequun, baasiin jedhaman kunniin ''inumaawuu garmalee gadi bu'eera,'' jechuun, ''yaaliin anaan akka waan nama qananii barbaadutti na fakkeessuuf taasifame nama kofalchiisa,'' jedhan. Maatii isaa miseensa jaha qabu kanaaf seerri heeyyamuufis nama nyaata bilcheessuufillee hin qaxarre, kanaafis nyaata alaa ajajuun akka galchan himan. Akka inni jedhutti maatiin Netaaniyaahuu nyaataaf ji'atti doolaara 11,100 baasu turan jedhe. Guyyaa Wiixataa MM Beneet mufii hawaasaa hubachuun, baasii soorataa maatiisaa akka ofiif baasu hime. ''Hojiin keenya seeraan kan qajeelfame tahus, miira hawaasa keessatti uume hubadheera. Kaanafis hojjettoota waajira kootti, baasiin nyaataa maatiikoo hundi akkaawuntii koo keessaa akka kanfalamu itti himeera,'' jedhan ibsa baasan irratti. ''Hojii kana keessa kanin seene maallaqaafi kabaja argachuuf jedhee miti. Hangan danda'uun lammiilee Israa'el tajaajiluuf malee - kanas ittuman fufa.'' Aabba Beneet siyaasatti seenuu isaaniin dura kaampaaniiwwan tekinoolojii doolaara miiliyoona 250 oliin gurguranii soreessa tahan. Ministira Muummee erga tahanii booda mindaan ji'aa $16,500 ni kanfalamaaf. Israa'elitti miindaan ji'aa giddugaleessaan $3,400 akka tahe ni himama.	https://www.bbc.com/afaanoromoo/oduu-61254393
politics	Waraana Raashiyaa - Yukireen: Qubeen 'Z' maaliif mallattoo deeggarsa waraanaa Raashiyaa tahe?	Dorgomaan jimnaastikii lammii Raashiyaa Ivaan Kuliyaak dorgommii Kaataaritti [Qataar] adeemsifamaa jiruun mallattoo deeggarsa waraanaa Raashiyaa qubee 'Z' morkataasaa lammii Yukireen biratti agarsiiseera. Kanaanis Federeeshiniin Jimnaastikii Addunyaa himata banuuf jira. ''Z''n mallattoo deeggarsa weerara Raashiyaan Yukreen irratti taasifate tahuun bal'inaan beekamaa jira. Namooti siyaasaa itti fayyadamaa jiru, konkolaataawwan irratti maxxanfamee mul'ateera. Sarbiyaatti hiriirtonni waraana Raashiyaa deeggaranis mallattoo ''Z'' kana fayyadamaniiru. Suuraaleen kanaa wajjin wal-qabatanis miidiyaa hawaasummaarra qoodamaa jiran. Barsiisaa siyaasa addunyaa Yunivarsiitii UCL kan tahan Aglaayaa Sineetkoovaan dubbiin kuni miidiyaa hawaasummaa irratti ijoo dubbii tahuu himuun, ''kuni dhimmi Raashiyaa hangam qaama addunyaa akka tahe nutti agarsiisa,'' jedhan Qubeen ''Z'' sirna qubee Raashiyaa Siriiliik jedhamuun akka addaatti barreefamus lammiileen Raashiyaa baayyee qubee laatinii kana beeku. Emilii Feeriis, Inistitiyuutii qorannoo RUSI'tti qorannoo gaggeessiti. Qubeen ''Z'' humna kan qabuufi salphaatti yaadatamuu danda'u dha jetti. ''Yeroo baayyee olola siyaasaaf waan akka salphaatti qabamutu dafee babal'ata,'' jechuun himti. Kanaa achi, ''sodaachisaa fi jabaa taha. Gama nama hawwachuuniis qubeen ''Z'' humna guddaa qaba,'' jetti. Qubeen ''Z'' kuni warreen weerara Putiin deeggaran gidduutti tamsa'uuf torbee lamayyuu hin fudhanne. Raashiyaa magaalaa Kaazaanitti ijoolleen gara 60 tahaniifi hojjettoonni hospitaalaa cabbii irratti boca qubee ''Z'' hojjechuun suuraa ka'anniru. Dhimma qubee ''Z'' kanarratti miidiyaa hawaasummaa gubbaa yaadawwan garaagaraa qoodamaa turan. Jalqaba garuu kan qalbii namootaa haawwate, taankiiwwan Raashiyaa gara Yukireen yeroo galan qubeen kuni irratti mul'achuu isaati. Jalqaba yeroo mula'te qubeen ''Z'' kuni lakkoofsa lama fakkaatee ture. Sababiinsaa Guraandhala 22,02,2022  guyyaa Raashiyaan naannolee baha Yukreen, Donetiiskiif Luhaanisk foxxoqnerra ofiin jedhan waliin waliigaltee, ''hiriyyummaa, wal-deeggarsaa fi gamtaa'' itti raggaasiifte ture. Yeroo ammaa garuu mallattoon kuni waraannii Raashiyaa humnootasaa mala ittiin adda baafatu dha. Torbee darbe namoonni miidiyaa mootummaa Raashiyaa daawwatan ''Z''n mallattoo meeshaalee waraanaa Raashiyaa irratti baay'inaan mul'atu dha jedhaniiru. Miseensi humna addaa Raashiyaa duraanii Seergeey Kuuviikiin baruullee Raashiyaa 'Life' jedhamutti akka himanitti mallattoowwan garagaraa garee waraanaa addaa addaa bakka bu'uuf fayyadu. Mallattoowwan kanneen akka, ''Z'' iskuweerii keessa jirtu, ''Z'' geengoo keessaa, ''Z'' mallattoo urjii waliin jiru ykn ''Z'' qofaa isaa.'' Kunneen loltoonni miseensota kaan waliin wal-arguu akka hin rakkanneefi iddoo argamuu qabanitti akka argaman gargaareera jedhan. Xiyyaaronni waraanaa Raashiyaa saffisaan waan balali'aniif mallattoo irra jiran arguuf rakkisaa dha jedhan miseensi gameessi, Humna Qilleensaa Ameerikaa Taayisan Weeziil haasaa marsariitii Purpose Website jedhamu waliin taasisaniin. Mallattoon ''Z'' kunis meeshaaleen waraanaa Raashiyaa garee ofiirratti akka hin dhukaasneef gargaara jedhan. Aglaayaan UCL, irraa dubbiin ''Z'' kuni dhimma miidiyaa hawaasummaa irratti babal'ate qofa mitii, ''mootummaan Raashiyaa dhimma kana uummatatti dhiibaa ture,'' jedhan. Namni siyaasaa Raashiyaa, Maariyaa Butiinaa jedhamtu viidiyoo akkatti qubee ''Z'' uffata irratti maxxansanii hojjechuun danda'amu agarsiisu qooddee turte. ''Akkasiin waa'ee isaa badaa haasa'uun otoo sin barbaachisiin dhaqxee agarsiista,'' jedhan Aglaayaan. Haa tahu malee, jedhan mallattoon kuni akka abbaa irrummaa babal'isuutti ilaalamuu hin qabu. ''Miidiyaa hawaasaa irratti mallattoo Naazii Jarmanii, Siwaastikaa waliinis wal-fakkeessaa jiru. Kunis yaada warreen mootummaa mormaniin ka'aa jiru dha,'' jedhan. Miidiyaa hawaasaa instaagiraamii Waajira Ittisaa Raashiyaa irratti qubee ''Z'' waliin qubeen ''V'' illee mul'ateera. Barreeffamni waliin tures ''Za PatsanoV'' hiiktisaas ''dargaggootaaf'' kan jedhu dha. Kan biraa immoo ''Sila V pravde'' Ingiliffaan  ''jabinni dhugaa keessaa…'' hiika jedhu kenna. Yaadni biraan tokko qubeewwan laatinii lamaan jecha ''vostok' jedhuufi hiiktisaa baha kan jedhu yoo tahu, ''zapad' hiiktisaas ''lixa'' kan jedhu dha. Haa tahu malee, miidiyaa hawaasummaarra, waraanni Yukreen ''Z''n ''Humna Bahaa'' Raashiyaa agarsiisa ''V''n immoo humna galaanarraa Raashiyaa dha, jedhee amanaa jechuun haasa'aamaa jira.	https://www.bbc.com/afaanoromoo/oduu-60657769
health	Qabsoo kaansarii dhaloota tokkoof itti fufuun injifannoon xumurame	Aaddee Ye’ayinababaa Birhaanee kaansarii harmaatiin kan dhukkubsatte waggoota 20 dura ture. Dhukkuba ishee irraa fayyitulleen garuu qabsoon kaansarii waliin gootu dhaloota tokko bira darbuun har’umalleen hin xumuramne. Yeroo ammaa kanatti maanguddoon kun waggaa 70 guuttee jirti. Waan jaalatamtuufi dinqisiifamtuufu ‘kan isin jedhee na waamu hin jiru’’ waan jetteef nutis si jechuun itti fufne. Ye’ayinababaa Birhaanee dhalattee kan guddattee Finfinneetti. Hanga kutaa 12tti kan barattes mana barnootaa Kokabatsibaah jedhamutti ture. Maatiin ishees ijoollee 10 qabu turan. Kana malees obbolaan shan ishee waliin jiraatu. Akkasumas carraa barnootaa barbaacha kanneen kutaa biyyaa irra dhufan ijoolleen firaas waliin akka maatiitti jiraatu. Mannisaanii kan namaan guutameedha. ‘‘Walitti dhufeenya gaariin qaban ture. Jireenya nagaafi kan jaalalaan qaba ture,’’ jechuun bara ijolluummaa ishee yaadatti. Aadde Ye’ayinababaa dur callisanii taa’uu waan hin jaalanneef, mana barnootaa keessatti kibabiiwwan akka fannoo diimaa fa’i keessatti hirmaachaa ykn korsiiwwan gaggabaabaa fudhachuun dabarsu ture. Akkuma barnoota sadarkaa lammaffaa xumurteenis waajjira galiiwwan biyya keessaatti hojjattuu herrega ta’uu mindeeffamte. Hanga soorama baatuttis waajjiruma sana keessa hojjataa turtulleen, galgalaan ammoo Yunivarsitii Finfinneetti Akkaawuntiingi barattee turte. ‘‘Kanan baradhee mana barnootaa tokkotti, kanan hojjadhees waajjira tokko keessaa akkuma ta’e, kanan walitti dhufeenya jaalalaa qabaadhes namuma tokkicha qofaa waliin’’ jechuun waa’ee abbaa warraa saanii Obbo Tasfaaye Abarraa dubbatan. Obbo Tasfaayee waliin ollaa waliin waan turaniifi waliin waan barataniif, wal jaalachuu keessa akka galan himu. Hiriyummaa waggaa saddeetiin boodas gaa’ila waliin dhaabbachuu himu. “Gaa’illi akkauma abbaan itti qabeedha’’ jetti Ye’ayiinaababaan. Gaa’ila keessatti wal dhabdeen ni jiraata. Garuu wal hubannaan, abbaan tokkoo tokkoof mo’amuun ilaafi ilaameen waliin jiraachu dubbatti. Keessattu hawwii ilmoo argachuuf qabaniin bu’aa bahii hedduu keessa darbu dubbatti. Yeroo garaa garaatti mana yaalaa dhaqaniiru. Hakiimoonni tokko tokkoos ‘ni deessa’’ jechaanii turan. Kaan ammo qoricha kennaafii akka turan yaadatti. Garuu jijjiramaa hin finneef. Ilmoo dhabusaaniitti garuu akka baayyee hin jeeqamnii kaasuu. ‘‘Umamni koo akkas. Omaafuu hin jeeqamu. Wanta dhufe hunda simachuudha. Erga dhufe wanti biraa gochu dandeessu hinjiru’’ jechuun baayyee dhiphina akka hin qabne himu. Booda garuu waggoota saddeetiin booda mucaa dhiiraa, itti aansees intala dabalachuun ijoollee argatan. Waa’ee kaansarii kan oduun dhaggeessuun alatti hubannoo badaa hin qabdu turte. Guyyaa tokkos osoo qaama ishee dhiqatuu harmasheerrati dhiitoo tokko argate. ‘‘Namatti hin mul’atu ture garuu ani yoo qabu natti dhagahama,’’ jetti Ye’aayinaababaan. Abbaa manaa waliin gara mana yaalaa dhaquun qoratamtulleen harmasheerra rakkoon omaatu akka hin jirre itti himame. Yeroo sanatti wallaansisi akka ammaa kana hin cimne waan tureef rakkoo haalaan adda baasuun rakkisaa akka ture yaadatu. Dhumaratti hakimiin tokko harmasheerraa saamuda fudhachuun akka qoratamu taasisuun, ‘‘gosa kaansarii ariitiidhaan babalatuutti’’ jechuun mirkanneessan. ‘‘Kaansarii ta’usaa natti himamuuf ana baayyee natti hin dhagahame ture’’ jetti. Haata’u malee abbaan warraashee baayyee nahu ibsiti. Sirriiyyuu abbaa warraashee jajjabeessuutti akka rakataa turte himti. Kanaanis wal qabatee gara Afriikaa Kibbaa deemuun achitti wallaansa akka argatan. Deeggarsa maatiin taasisaniifiin alattis, wallaansichaaf jecha ammoo konkolaataafi lafasaanii gurguruu kaafti. Miseensoonni maatii akka qoricha aadaa eegaltuuf jajjabeessaa turan jiraachulleen hindhoksiine. “Maatiin baayyee waan jeeqamaniif lakkii hin deemu jechuun ulfaataa ture. Isaanuma gammachisuuf jecha bakka lama wallaansa aadaaatiif na geessanii turan,’’ jetti. Ye’aayinaababaa ijoolleen ishee ganaa of waan hin barreefuu wallaansaaf qofaashee gara Afriikaa Kibbaa imalu dubbatti. Akka carraa ta’ee maatiin abbaa warraa ishee Afriikaa Kibbaatti argaman simachuufi gargaaru kaafti. Osoo wallaansa kaansarii hin eegaliin duras guyyoota sadiif qorannoo onnee, kale, tiruu, sombaafi kkf taasisuun wallaansichaaf gahumas qabaachu akka adda baasan himti. Guyyoota sadiin booda qoricha haala dhangala’aatiin kennamu guyyaa 21 tokko tokkoon yeroo jagaaf akka fudhattu ajajameef.  AKka ibsa oggeessootaatti, wallaansi kunis seeloota kaansarii ajjeessuuf ykn guddina seelii kaansarichaa dhaabuufi wallaansa baqaqsanii yaaluu ykn carariin dhiitoo umamee sana hir’isuuf gargaara. Wallaansa jalqabaa fudhattee guyyoota 21 booda yoo deebiitu, kan dhiita’ee hir’achuun jijjiramni jiraachuun yoo itti himamu human argachu dubbatti. Wallaansii keemoo teeraappii riifeensa akka harcaasuu, jijjirama googaa akka fiduufi dhiibbaawwna gara biraa hordofsiisuu akka danda’uosoo Itoophiyaadhaa hin bahiin dhageessee turte. Kanaafuu ‘‘riifeensa koo gabaabseen deemee ture’’ jetti. Keemoo jalqabaa akkuma fudhatteenis rifeenis ishee gutummaa gutuutti harca’ee jijjiramte. Qeensi isheelleen gurraacha’u dubbatti. Erga keemoo xumurteen booda wallaansi ittaanu harma rakkoo qabu sana muruu ykn wallaansa cararii fudhatu ta’a. Garuu akka carraa ta’ee bu’aan wallaansa keemooteraappii gaarii waan tureef, cararii fudhachu fudhachu eegalu kan barbaaddu akka ta’e gaafatamte. Kaansariichi tarii parsantaa tokko ykn lama hafuu mala waan ta’eef, maatii waliin mari’attee akka wallaansa eegaltuuf gaafatamte. Isaani booddee waliigaluun harmi rakkoo qabu sun wallaansa baqaqsanii yaaluutiin akka muramu hayyamte. Erga inni gogeefiin booda ammo ‘‘marsaa 25 cararii fudhahde’’ jetti. Wallaansa adeemsuma isaa eegatee argachuu eegalte. Achinis wallaansa baatii torbaatiin booda gara biyyatti deebiite. Addunyaa guutuutti waggaan dubartoonni miiliyoonaan lakkaa’aman kaansarii harmaatiin kan qabaman yoo ta’u, isaan keessaayis kanneen kuma dhibbaan lakkaa’aman ittiin du’u. Dubartoonni umurii kamu keessatti argaman kaansarii harmaatiif kan saaxilamaniidha. Lakkoosfiisaa gadaanaa ta’ulleen kaansariin harmaa kun dhiiroota illeen ni qaba. Kanaafuu mallatooleefi of eeggannoowwan dhibee kanaa baruun barbaachisaa ta’a. Aadee Ye’ayinaababaan wayita waa’ee kaansarii baruu barbaaddee turteetti odeeffannoo gahaa osoo hin argatiin hafuu fi kanneen dhukkubsatanis waa’ee isaa dubbachu diduun ishee yaaddeessa ture. Namoonni wal gargaaru qabu jettee waan amantuuf namoota tibba wallaansaatti wal bartee  afur waliin ta’un garee deeggarsa kaansarii kennu tokko hundeessan. Isaanis hakiimoota, firoota dhihoo fi hiriyoota amansiisuun, lakkoofsi miseensaa dabalaa dhufuun Waldaa Kaansarii Itoophiyaa hundeessan. Waldaan jalqaba barnoota hubannoo cimsuu kennuun eegale kunis tajaajila isaa bal’ifachuun, yeroo tokkichaan dubartoota magaaloota garaa garaa irraa dhufan 16 simachuun kan keessummeessuu jidduugala kunuunsa kaansarii saaqan. Yeroo ammaa kanattis jidduugalichi bakka dhukkubsattoonni boqatan, kunuunsa, hojjattoota nyaataafi qulqullina hojjatan dhiyeessuun alatti, tajaajilawwan hubannoo cimsuufi geejibaa kennaa jira. Haata’u malee lakkoofsi dhukkubsataafi dandeettiin waldichaa waan wali hinginneef jecha mootummaa irraa lafa fudhatee tajaajila isaa bal’isuudhaaf qophirratti argama. Aaddee Ye’aayinaababaanis miseensoota boordii waldichaa mindaa tokko malee tajaajilaa jiran keessaa tokko. Kanaafuu qabsoon kaansarii wagga 20 dura eegaltee hanga lubbuun jirtuutti akka itti fuftu amantaa cimaa qabdi. Abbaa manaashee waggaan dura kann jalaa du’an yoo ta’u, isheenis kaansarii harmaa irraa fayyitee ijoolleen ishees guddatanii arguutti gammachu olaanaa qabaachu himti. Amma mucaanishee siivil injinarummaan, intalli ishee ammo Bizinas Adiministirashiniidhaan yunivarsitii Finfinnee irraa diigrii lammaffaan eebbifamaniiru. Initalli ishees dhiheenyatti heerumuuf jirti. Namoota kaansariin qabau isaanii har’a baran osoo argiitee maal jettaan? ‘‘Tokkooffaa dhukkubicha fudhadhaa…Wallaansa isaa battalumatti eegalaa.''	https://www.bbc.com/afaanoromoo/articles/cg31nz2q0qeo
politics	Itoophiyaa: MM Abiy miseensota kaabinee mana mareef dhiyeessuun akka muudaman taasisan	Ministirri muumee Abiy Ahmad kaadhimamtoota kaabinee mana maree bakka bu'oota ummataaf dhiyeessuun akka muuaman taasisaniiru. Akka Heera mootummaatti mana maree bakka bu'oota ummataa keessatti paatiin sagalee caalmaa argate miseensota seera raawwachiituu ni gurmeessa, ni gaggeessa, aangoo siyaasaas ni kenna. Bu'uuruma kanaan paartii isaanii Badhaadhinaaf kaadhimamanii mana maree bakka bu'oota ummataatiin Wixata darbe kan muudaman MM Abiy Ahimad, miseensota kaabinee isaanii har'a mana maree bakka bu'oota ummataatiif dhiyeessaniiru. Manni maree 6ffaa bara hojii waggaa 1ffaa kora addaa isaa Roobii gaggeesseen kaadhimamtoota MM dhiyaasan sagalee mormii 2, sagalee kennuu kan of qusatan 12n sagalee caalmaan muudamicha raggaasiseera. Ministirri Mummee Abiy Ahimad miseensota kaabinee haaraa har'a mana maree bakka bu'ootaatti dhiyyeessuun raggaasifataniin, miseensota paartii mormitootaa keessaa sadii sadarkaa ministeeraaf dhiyeessanii raggaasifatan. Haaluma kanaanis Ittaanaa Paartii ABO Obbo Qajeelaa Mardaasaa Ministira Aadaa fi Ispoortii, Dura taa'aa Paartii IZEMA Dr Birhaanuu Naggaa Ministira Barnootaa fi Dura Taa'aa Paartii ABIN Dr Ballaxaa Mollaa Ministira Innoveshinii fi Teknoloojii ta'uun muudamaniiru. Walumaagalatti Manni Maree Bakka Bu'oota Uummataa 6ffaa walgahii waggaa tokkoffaa addaa isaatiin mudama ministirootaa 22 Ministira Mummeetiin dhiyaatan raggaasiseera. Miseensoonni kaabinee MM dhiyeessaniifi itti gaafatamummaan isaanii kan itti aanu fakkaata: MM Abiy Ahimad haasawa miseensota kaabineesaanii dhiyeessuun dura taasisaniin, ministiroonni muudamaan kan 'Kadhannaa fi Hanna' hinqabneefi kan ilaalcha kadhachuu fi hatuu keessaa biyya baasuuf caraaqan ta'u qabu jedhan. Ministiroonni muudaman kan ministeera biyyaatti malee ministeera kan saba wayii ta'uurraa ofqusachuu qabus jedhan. Paartilen morkattootaa gara kaabineetti isin fidaa waan jiruuf dhaabbata gaggeessan irratti akka warra karaa saaquutti akka hojjetaniifis dhaaman. Kanaan alattis badhaadhina biyyaatiif garaagarummaa siyaasaa malee waliin hojjechuun akka danda'amu hojii isaaniitiin dhalootaa dhufuuf fakkeenya ta'uu qabdu jedhan. Muudamtoonni gama mootummaa fi gama paartilee morkattuu irraa dhufan iddoon itti qindoominaan hojjetan waan jiraatuf, gama lamaaniinuu garaagarummaa keenya dhiisnee sammuu banaadhaan waliin hojjechuuf qophaa'amuu qaba jedhan. Ulaagaa muudamtoota… Ulaagaaleen miseensonni kaabinee kunneen ittiin mudaman ilaalchisuunis MM Abiy akkasiin himanii jiru: Garaagarummaan siyaasaa kaabineen waajjin taa'anii waliin mari'achuu hin dhoowwu, bakka dhalootaa muudamtootaa bal'isuu, muuxannoo fi dandeettii raawwachuusaanii, garaagarummaan saalaa wal madaalaa akka ta'uuf yaalameera. Akkasumas, garaagarummaan amantaa, fedhii biyya tajaajilluuf qabaachuu fi kanneen ittigaafatamummaa fudhatan keessatti hammatame akka ta'u taasifamuu himaniiru.	https://www.bbc.com/afaanoromoo/oduu-58809484
health	Iskootilaand qorannoo dhibee sukkaaraa haaraa kennuun biyya jalqabaa taate	Qorannoon kuni kennamuu yeroo jalqabu namoonni dhukkuba sukkaaraa ‘Type 1’ jedhamu qaban insuliinii fudhachuurraa bilisa tahuu jechuu dha. Iskootilaand qorannoo dhiigaa ‘C-peptidse’ jedhamu kana fayyadamuun biyya addunyaa jalqabaas taateetti. Qorannoon kuni qaamni namaa insuliinii hangam oomishaa akka jiru agarsiisa. Yaaliin samuudaa Tajaajila Biyyaalessaa Fayyaa naannoo Lothiyaanitti taasifame, namoonni waggootaaf insuliinii fudhachaa bahan akka dhaaban ykn hir’isan taasisa. Qorannoon kuni Sadaasa, 1 irraa qabee kennamuu eegala. Qorannichi  adeemsa  dhukkuba sukkaaraa ‘Type 1’ jedhamu sirriitti adda baasuun ni foyyessa. Namni tokko gosa dhukkuba sukkaaraa ‘Type 1 ykn Type 2’ qabaachuu isaanii adda baasa. ‘Qorannoo jireenya keenya jijjiirudhas,’’ jedhameera. Qorannnoo dhiigaa C-peptide beekuu dhaan hakiimonni namni dhukkuba sukkaaraa qabu qaama keessatti isuliinii hangam akka oomishaa jiru baruu danda’u. C-peptide hanga murtaa’een qaama keessa yoo jiraate namni suni dhibee sukkaaraa ‘Type 1’ jedhamu cirumaa akka hin qabne agarsiisa. Argannoon kuni qorannoo waggaa lamaa gorsaa dhukkuba sukkaaraa Piroofeesar Maark Istaarchan, hogganamuun ifa tahe. Pirofeesarichi akka jedhanitti, ‘’C-peptide hakiimotni dhukkuba sukkaaraa qorannoo wal’aansaa sirriii tahe akka kennaniifi sababa dhukkubichaa akka baran godha, kunimmoo dhukkubsattoonni wal’aansa  isa sirrii akka argatan taasisa.’’ ‘’C-peptide kun yeroo hunda insuliinii fudhachuurraa isaan hambisuu danda’a. Kunimmoo waan jireenya jijjiiru dha,’’ jedhan. Iskootilaand keessa namoonni 315,000 tahan dhukkuba sukkaaraa kan qaban yoo tahu. Qorannoon kuni namoota isa ‘Type 1’  jedhamuun waggoota sadan darbaniif  qabamuun isaanii mirkanaa’eef kennama. Ministarri Fayyaa Hawaasaa Maree Todd dhukkuba sukkaaraa ittisuun waan mootummaan Iskootiish dursa kenneef keessaati, namni dhukkubichaa waliin jiraatu hundi yaala fayyaa gahaa akka argatu barbaada jedhan. ‘’Dhukkubni sukkaaraa ‘Type 1’  rakkoo fayyaa addunyaa gurguddoo jedhaman keessaati. ‘’Iskootilaand qorannoo dhiigaa kana kennuun biyya jalqabaa tahuusheetiin nan boona. Namoota dhukkubichaan rakkataniifis waan gaarii dha,’’ jedhan.	https://www.bbc.com/afaanoromoo/oduu-59101207
entertainment	Aartii Oromoo: Wellistuu Haloo Daawwee waggoota shaniif dhibamtee sireerra ooltee birmannaa gaafachaa jirti	"'Wal-Hora Warra Keessanii Teessumti Guddoon Shagarii, Baabura Yaabbadheen Dhufaa Na Eegi Yaa Shamarmarii,"" jechuun gurra jaallattoota sirbaa hedduu keessa jirti. Kan biroos hedduus qabdi.  Baha biiftuu Itoophiyaa jiraattuus sirba isheetiin warra Lixa biiftuu jiranis ni faarfatti. Walloollee osoo hin hambisiin warraa kaanis akkasuma. Wellistuu Haloo Daawweedha. Har'a wellistuu Haloo Daawwee erga dhukkubsattee manatti Haftee waggoota shanii ol ta'eera. Magaalaa Dirreedhawaatti dhalattee kan guddatte weellistuu Haloo Daawwee umrii ishee wagga 15'tti gara hojii aartiitti kan seente. Waggoota 40 oliifis sirboota adda addaa dhuunfaadhaan kaaseeta 10 kan namoota waliinii kaaseeta 13 walumaagalatti sirboota kaaseeta 23 tahan hojjechuus BBC'tti himte.Yeroo sanatti magaala Dirreedhawaatti baandii Afran Qalloo booda kan hundaa'e 'Hawwisoo Biiftuu Biyya Teenyaa' jedhamu keessatti sirba jalqabde. Sirnoota darban keessatti dhiibbaan Afaan Oromoo irra gahu hojii aartii kana keessa akka seentuuf onnachiisuus himti. ""Afaan Oromoo kuni Raadiyoo cabsa jedhu, animmoo mee akkuma inni cabsun ilaala jedheetan sirbatti seenee keessatti guddadhe. Dhiibbaan yeroo sana tures haalan cimtuudha. Bara ce'umsaa ammoo biyya alaatti baqadheera. Jibuutiifi Somaaliyaa keessa baqaan waggaa torba tureen deebi'e"" jetti. Yeroo dhihoo asitti dhukkubni ishee qabe hojii aartii jaalattu kana keessaa akka ishee hambiseefi waggaa dheeraa sireerratti akka dabarsaa jirtus himte. ""Eegiin nadhukkubuu eegalee gara amata 10 nitaha. Amata shanii ol ammoo haalan waan natti cimeef waan hunda dhiiseen ciisaa jira. Hospitaala Dirreedawaattin yaalamaa ture. Adaamaattis akkasuma. Dhukkubni kiyya gama mataa waan ta'eef haasa'uufiyyuu guddoo narakkisa"" jetti. Guddina aartii Oromoo kanaaf jecha aarsaa guddaan kanfale kan jettu wellistuu Haloo Daawwee, yeroo ammaa kanattis deeggarsa maatii isheetiin alatti yaalaafuu gargaarsa akka hin qabne himti. ""Ani kanin qabu Uummatuma Oromooti. Ammoo ani dhuunfaa kiyyaan mana hin qabu waanin nyaadhee dhugulleen hin qabu. Manuma keessa jiraadhullee dhabeen magaala Adaamaa gaafadhee, mana gandaa siif barbaanna naan jedhan. Waan ittiin yaalamulleen waan tokko hin qabu"" jette. Dhukkuba kana irraa yaalamtee akka fayyituuf gama biyya alaa baatee yaala argachuu akka qabdu hakiimotaan itti himamus kanaaf dandeettii waan hin qabneef itti dhiistee mana ciisaa jirti. ""Biyya alaa osoon deemee yaalamee inuman fayya taha. Garuu dandeettii hin qabu. Oromoon amma durallee nagargaaraa turan nan galateefadha. eegan du'ee abalu du'e yoo jedhan gatii hin qabu.osoo jirruu walhaagargaarru jedheen dhaammadha"" jedhan. Dhukkuba kanarraa fayyuun hojii aartii jaaladhutti deebi'uuf fedhii guddaan qabas jette Haloon."	https://www.bbc.com/afaanoromoo/oduu-52972981
politics	Keeniyaatti daandii maqaa qondaala mootummaan moggaasuun maaliif mormii kaase?	"Keeniyaa magaalaa Naayiroobii keessatti sababii daandiin maqaa hoogganaa jaarmiyaa hojjettootaan moggaafameef hawaasi mufate. Aanga'aan mootummaa Firaansis Atwoli jedhaman kun bara 2001 irraa eegalanii Yuuniyenii Hojjettootaa hoogganaa jiru. Daandiin duraan maqaa gosa warabboo xixiqqoo Keeniyaa keessatti beekamtuun moggaafame gara maqaa qondaala kanaatti geeddaramuu namoonni mufatan, barjaa maqaa haaraa qabu burkuteessuun isa durii bakkatti deebisan. Keeniyaa keessatti maqaan daandiiwwan moggaafaman haga kana xiyyeeffannaa argatanii hin beekan. Firaansis Atwoli nama waggaa dheeraaf damee dhimma hojjettootaa hoogganaa turan ta'anis garuu fooyya'iinsa waan hin fidneef kabaji hin maluuf jechuun qeequ namoonni. Rogeeyyiin akka jedhanitti maqaa kana jijjiiruuf hawaasi akka yaada irratti kennu carraan hin kennamneef waan ta'eef jijjiirraan maqaa kun seeraan ala. Akka seera biyyattiitti wayita daandiin moggaafamu hawaasi yaada irratti kennuuf mirga qaba, jijjiiruufis hawaasa waliin mari'atama. Sababni isaa maqaan daandii waan seena qabeessa ta'een moggaafama waan ta'eef. Bu'uura seeraa kanaan namoonni Naayiroobii keessa jiraatan tokko tokko himachuuf akka jiran ibsaniiru. Firaansis Atwoli mataansaanii barjaan maqaasaaniin dhaabbate diigamuutti akka mufatan ibsaniiru. ""Maqaa kiyya addunyaatu beeka. Namni akka na baruuf maqaa kiyya barjaadhaan dhaabuun hin barbaachisu,'' jechuun tiwiitara isaaniirratti barreessan. ""Jireenya kiyya gara caalaa dhimma hojjettootaa irrattin dabarse, ofii kiyyaa dhiiseen hojjettoota Keeniyaa fi addunyaarra jiraniif hojjechaa ture. Kanaafuu maqaan kiyya yoomuu badhaadhinaan yaadatama,'' jedhan. Dhimma daandiin kun maqaasaaniin moggaafamuu keessaa akka ga'ee hin qabne kan dubbatan Francis Atwoli, osoon keessatti hirmaadheera ta'ee kan maqaa kiyyaan walsimun filadha jedhan. ""Daandiin akka maqaa kiyyaan moggaafamu kan eere ana miti waan ta'eef kun anaan na hin miidhu. Osoon keessaa qabaadhee daandii Naayiroobii keessa jiru keessaa kan sadarkaasaa eeggatee fi beekamaa ta'en filadhan ture-Kan amma jedhame kana kan caalu,'' jechuun miidiyaa biyyattii NTV jedhamutti himan. Bulchaan yeroofii Naayiroobii Ann Kanunu daandiin''kutannoo fi jaalala'' Aab Atwoli ibsuuf moggaafame maaliif akka hawaasa mufachiise hubachuun rakkoo ta'eera jedhan. Maanguddoon waggaa 72 Francis Atwoliy, karoora pirezidaantiin biyyattii Uhuruu Keeniyaataan heera biyyattii jijjiiruurratti qaban, BBI, akka deggeran ibsaa turan. Lammiileen biyyattii hedduun kanneen magaalaa guddoo biyyattii Naayiroobii keessa jiraatan, maqaa daandiitiin mootummaan ergaa siyaasaa isaa dabarfataa jira jechuun, tiwiitara irratti mormiisaanii cimsaniiru. Kanneen dhimma siyaasaatti fudhatanii ilaalan akkuma jiran, kanneen irratti qoosanis jiru. Barjaan maqaa qondaala mootummaa ofirraa qabu kun ji'a tokko dura kan moggaafame yoo ta'u, erga gareen qindaa'an isa jalqabaa abiddaan gubanii daaraa godhanii booda haaraan ijaarameera. Kan haaraa ijaarame kunis akkaataa salphaatti diigamuu hin dandeenyeen akka dhaabametu himama. Gareen kaan ammoo Baha Afriikaa keessa daandii fi bakkeewwan seena qabeessa ta'an hedduun kan maqaa namoota gocha badaa raawwatanii darbaniin mogga'an hedduun akka jiraniifi kanaan yoo walbira qabamu kabaji kun Francis Atwolif ni ta'a jedhu. Dhaabbata Amnasatii Internaashinalitti keewwati keeniyaa keessatti hojjetu tokko akka jedhutti, mormiin moggaasa daandiirratti ka'e kun uummatii fi mootummaan biyyatti hagam takka akka gargar jiran mul'isa. Mootummaan barjaa diigame booda kan jabaa ta'e deebisee dhaabus mormitoonni garuu ammallee dubbii kanarraa hin deebine. Gonkumaa maqaa Francis Atwoli jedhu daandii keenyarratti arguu hin feenu jechuun mormii marsaa biraa qindeessaa jiru."	https://www.bbc.com/afaanoromoo/oduu-57627733
sports	Faransaay qarqara Paarisitti guddatee deebiyee Faransaayiin kan morkatu leenjisaan Morookoo Waalid Reguraay eenyu?	"Qarqara magaalaa Paaristii guddatee kileboota Farnsaayii fi Ispeen keessa taphachuun irra caalaa umurii isaa dabarse, leenjisaan Morookoo Waalid Reguraay. Amma hiree Paaris murteesuuf falmii cimaa taasisa. Walakkaa xumuraaf darbuun seenaa kubba miilaa Afrikaa jijjireera. Amma seenaa kanatti ulfina gochuuf waancaaf darbuuf morkii jabaa daqiiqaa 90tu isa eeggata. Baruma kana leenjisaa kilaba Kaasaabilaankaa tahuun Waancaa Shaampiyoonsi Liigii Afrikaa mo'achuun harka pirezidaantii Fifa irraa waancicha fudhataniiru. Ammas harka pirezidaantii Fifa, Jiyaanii Infaantiinoodhaa waancaa Adunyaa fudhachuuf abbalu. Amma erga leenjisaa garee biyyaalessa Morookoo tahee ji’oota sadii qofaadha. Ji’a tokko keessatti biyyoota adunyaa irraa kubba miilaan sadarkaa tokkoo hanga kudhanii gadi jiran sadii mo’ate. Beeljiyeem, Ispeenii fi Poorchugaal. Isa dura Morookoon biyyoota gurguddoodha jedhaman kan mo’atte si’a lama qofa ture. Poorchugaalii [1986] fi Iskootilaandi [1998] qofaa turan. Amma haalichi dhaloota haaraa amma jiruun jijjiirameera. Ispeen keessatti dhalatee kan guddatee fi PSG’f taphatu Asharaaf Hakiimii, Chelsiif kan taphatu Hakiim Ziyeech, taphataa ittisa cinaa Baayern Munik Maazurawii fi Ittisa irra Naayif Aguweerdi, taphataa West Haam, akkasumas Wolvisiif kan taphatu Roomaan Saayis har’a Morookoo, Ardii Afrikaa fi biyyoota Arabaa bakka bu’uun falmii taasisu. Karra eegaan Morookoo Buunoon ilaalcha gadi aantummaa of keessaa baasnee Afrikaan injifachuu dandeessi jennee amanuu qabna jedheera. Leenjisaan Morookoo Waalid Reeguraay dachee Kaataar irratti Waancaa Adunyaa mo’atanii harka pirezidaantii Fifa, Jiyaanii Infaantiino irraa badhaasa fudhachuun miira akkamii akka namaaf kennu beeku. Jiyaanii Infaantiinoo pirezidaantii Fifaa yoo tahan lammii faransaayuidha. Morookoon ammo Faransaay waliin xumuraaf darbuuf morkatti. Leenjisaan ganna 47 Waalid Reguraay, biyya keessatti gudate Faransaayiin injifatee yeroo jalqabaaf biyyi Afrikaa Morookoon xumura waancaaf akka dhaqabdu gochuuf hojjetaa jira. Reguraay qarqara magaalaa Paarisitti dhalachuun umurii isaa irra jireessa kileboota Farnsaayiif taphachuun dabarse. Biyya isaa Morookoof yeroo 45 hiriiree taphatee bara 2004 ammoo xumura waancaaf dhaqabeera. Yeroo sana Morookoon 2 fi 1’n Tuniisiyaadhaan mo’amtee waancaa dhabde. Har’a ammo biyya keessatti guddate kana mo’achuun waancaaf darbuuf kutannoo akka qabu himeera. ‘’Qarqara magaalaa paarisiin dhufe,’’ jedhee ture kana dura. ""Warra milkaa’ina dheebotanidha, akkasumas falmii jaalanna. Yoo waan baay’ee nutti himte isa hojjechuu hin dandeenyu, isa irra caalaa argachuu barbaannu argachuf yaalla malee,’’ jedhan. Leenjisichi isa namni baay’een odeessu caalaa isa milkeessuu barbaannu irratti Waalid Reguraay taphatoota isaaniin hedduu kabajamu jedhama. Kanaaf haala taphaa isaan itti himan hojiirra oolchu. Mootii Mohaammad VI kubba miilaa akkaan jaalatu. Federeeshini kubba miilaa Morookoo waliin tahuun maallaqaan deeggarsa guddaa godhaniiru.Afrikaa irraa hamma Morookoo kubba miilaa irratti biyyi investi goote waggoota sadan darban kana hin jirtu. Pirezidaantiin Federeeshinii Kubba miilaa Morookoo Faa’ozii Leekjaa, dabalataan Itti Aanaa Konfedereeshinii Kubba Miilaa Afrikaa tahuunis hojjechaa jiru. Lameen isaanii kubba miilaa dubartootaa deeggaruuf doolaara miliyoona 20 yoo baasii godhan, dirree shaakalaa Mohaammad VI jedhamu qarqara magaalaa Raabatitti doolaara miliyoona 65niin ijaarsisaniiru."	https://www.bbc.com/afaanoromoo/articles/cj7z4k4g5n2o
sports	Pool Pogbaan sababa miidhamarraa hin bayyananneef Waancaa Addunyaan ala ta'e	Taphataan Yuventuus Pool Pogbaan Waancaa Addunyaa Qataar qopheessitu irratti biyya isaa Faransaayiif hiriire hin taphatu. Sababni isaa immoo wal’aansa baqaqsanii hodhuu jilba isaarratti taasiserraa bayyanachuuf yeroo dabalataa waan isa barbaachisuufi. Taphataan ganna 29 ganna keessa Maanchistar Yunaayitid irraa kilabii Xaaliyaanii irra-deebiin seenee kilabichaaf hin taphatiin jira. Baatii Adoolessa keessa ture jilbi isaa kan miidhame. Gara jalqabaa Waancaa Addunyaaf jecha akka wal’aansa hin taasifne yaalaa ture. Waancaa Addunyaarratti Faransaay tapha jalqabaan Awustiraaliyaatiin Sadaasa 22 morkatti. Ibsa gaafa Wiixataa baheen eejantiin Pogbaa Raafaa’ela Pimentaa: ‘’Erga Torinoofi Pitisbargitti ilaalamee booda Pogbaan ammallee bayyanachuuf yeroo akka barbaadu yoon itti himu baay’ee nama dhukkubsa,’’ jedhe. Sababa kanaaf Pool Pogbaan garee Faransaayiif hiriiree taphachuu akka hin dandeenyeefi waancichi eegaluu duras Yuventuusif taphachuu akka hin dandeenye ibse. Taphataan kuni yeroo xumuraaf biyya isaaf hiriiree kan taphate waggaa darbe baatii Bitootessa keessa yeroo tapha michummaan Afrikaa Kibbaa 5fi 0 injifatanidha. Baatii darbe wal’aansaaf sosso’u dura shaakala eegalee ture. Leenjisaan Yuventuus Maasimilaanoo Aleegrii dhihoo Pogbaan Waancaa Addunyaa dura carraan kilabichaaf taphachuu isaa ‘’dhiphaa’’ ta’u ibsanii turan. Taphataan sarara ittisaa Faransaay Pool Pogbaan waggaa afur dura biyyi isaa yeroo Waancaa Addunyaa ol kaafte miseensa garichaa ture.	https://www.bbc.com/afaanoromoo/articles/cpv1lle4g1xo
sports	Ronaaldoon akkuma abdatame Maanchester Yunaayitidiif bu'aa buusaa jiraa?	"Kilaba isaa ganamaa keessatti maqaa gaarii horate Maanchester Yunaayitid erga deebi'ee Kiristiyaanoo Ronaaldoo ijoo dubbii ta'uu hin dhiifne. Kilaba akka sadarkaa taphataa addunyaa adda-dureerra gahuuf ka'umsa ta'eef kanatti waggootaan booda yeroo deebi'utti qe'ee Oold Tiraafoord keessatti gaaffiin dhaga'amuutti ka'e. Kiristiyaanoo Ronaaldoo rakkoo Maanchester Yunaayitidiif sababamoo faladha kan jedhudha. Tapha kaleessa Maanchester Yunaayitid dirree isaarratti Noorwichiin simatee taphatee 3-2n mo'ate irratti Ronaaldoon goolii sadanuu lakkoofsiseera. Kun hatirikii si'a 50ffaa Ronaaldoon tapha kilabaa irratti lakkoofsise ta'eera. Dorgommii Shaampiyoonsi Liigii Awurooppaa bara itti aanu keessa galuuf kilaboonni Piriimer Liigii Ingiliiz taasisaa jiran keessatti Ronaaldoon Maan Yunaayitiditti abdiitti akka deebi'u taasiseera. Arsenaaliifi Tootenhaam morkattoota isaaniitiin mo'amuun ammoo caalaa carraa bal'iseefiif Maacherster Yunaayitid Arsenaaliin caalee shanaffaarra ta'eera. Ronaaldoon goolii kaleessa lakkoofsise sadan dabalatee walumaa galatti barana Piriimer Liigicha irratti gooliiwwan 15 qaqqabsiifachuun taphattoota goolii hedduu galchan keessaa sadaffaarra jira. Taphataan umuriin isaa waggaa 37 ta'e kun ammallee taphattoota Maanchester Yunaayitid biroo caalaa goolii hedduu lakkoofsiseeraaf. Leenjisaan Noorwichi Diin Ismiiz Ronaaldoon wanta isarraa eegamu bahachaa waan jiruuf Maanchester Yunaayitid taphataa kana akka isaaf maluun qabachuu qaba jedhe. Tibba kana deeggartoonni Maanchester Yunaayitid mormii guddaa kan dhageessisaa jiran yoo ta'u, taphattoonni kilabichaa yeroo ammaa kunneen uffata Yunaayitid kabajamaa uffachuun kan isaaniif hin malledha jechuun mormii dhageessisaa jiru. Kun osoo kanaan jiruu garuu taphataan buleessi lammii Poorchugaal kun garuu Oold Tiraafordiin mataa olqabachiisuu itti fufeera. Ronaaldoon taphoota Piriimer Liigii dabran lamaan dura Tootenhaam waliin gareen isaa taphatee ture irrattis hatiriikii hojjeteera. Ammallee gatii Ronaaldoon Maanchester Yunaayitidiif qabu guddaa akkuma ta'etti itti fufeera. Akkuma eegamaa jiru Eriik manaajerummaa Maan Yunaayitid kan fudhatu taanaan hojiin cimaan isa eeggatu Ronaaldoon akka Oold Tiraaford keessa turuuf kontiraata isaarratti dubbachuudha jedhamaas jira. ""Kun murtoo kiyya miti. Kun murtoo manaajerri haaraa dhufuuf jiru boordii waliin ta'ee murteessudha,"" jedhe manaajerri yeroo Yunaayitid Raalf Raanginiik. ""Haata'u malee, tapha Tootenhaam waliin taphanneefi har'as akkuma argitan kana taphataa jijjiirama akkasii fiduu danda'u ta'uu hojjiin agarsiiseera. Kun waan akka carraa ta'e miti; seenaa keessatti taphattoota hunda caalaa goolii lakkoofsisuun rikkoordii qaba."" Leenjisaan yeroo Maanchester Yunaayitid carraa kilabiin isaa kun 1-4 keessaa tokko ta'uu gaafatamee, taphni Liiverpuul waliin torban dhufu qabaatan akkaan murteessaadha jedhe. Liiverpuul ammoo gahumsa gaariirratti kan argamu yoo ta'u, tapha FA Cup irrattillee Maachester Siitii 3-2 mo'achuun waancaaf darbeera."	https://www.bbc.com/afaanoromoo/oduu-61122630
health	Ittisa COVID-19'f Gamtaan Awurooppaa daangaa cufachuufi	Gamtaan Awuroopaa imala biyyoota miseensa gamtichaa hin taanerraa gara biyyoota gamtichaatti godhamu hunda guyyota 30 dhufaniif dhorkuufi. Murteen kun qaama duula ittisa tamsa'ina Koroonaavaayiras yoo ta'u biyyoota miseensa gamtichaa ta'an 26 fi kanneen akka Ayiislaand Noorway fi Siwiizerlaand fa'a irrattis ni raawwata. Gamtaan Awurooppaa murtoo kanarra kan gahe lakkoofsi namoota vaayirasii kanaan qabamanii Awuroopppaa keessatti daran dabalaa jiraachuufi Itaaliifi Ispeen akkasumas Firaans keessatti duuti heddummachuu isaatiini. Dorgommiin Kubbaa miilaa Awuroopaa bara kana gaggeeffamuus waggaa tokkon akka achi siiqu murtaa'eera. Murteewwan kunniin yaa'ii viidiyoo hooggantoota biyyoota Awurooppa gidduutti Kibxata gaggeeffame booda dhagahame. Gaggeessitootni kun murticha hatattamaan hojiirra olchina jechuu isaanii Komishinarri gamtochaa miidiyaaleetti himaniiru. Chaayinaan alatti lakkoofsa dhibamtoota vaayirasii kanaa guddaa kan qabaatte Itaaliin hanga ammaa lammiilee ishee 2,500 ol dhabdeetti, 31,500 ol kan ta'an ammoo vaayirasichaan qabamaniiru. Itaaliitti aantee biyyi miidhamni guddaan itti galmaahe Ispeen ammoo lammiileen 11,200 tti siiqan COVID-19 qabamuu beeksifteetti. Gamtaa Awurooppaan ala Yunaayitiid Isteets keessa bulchiinsonni shantammanuu keessatti COVID-19 mul'achuun ibsameera. Hanga ammaattis namootni 108 ta'an du'anii, kanneen vayirasichaan qabaman ammoo 6,300 ol gaheera. Bulchiinsonni tokko tokko manneen nyaataa fi dhugaatii akka cufamaniifi namootnis bakkuma jiranii osoo socho'uu baatanii gaarii akka ta'e gorsaa jiru. Bulchiinsotni akka Los Anjalas ammoo manneen hidhaa keessatti namni akka hin heddummaanneef jecha lakkoofsa namoota to'annoo seeraa jala oolchanii xiqqeessuuf karoorsaniiru. Magaalli bashannanaa fi manneen qumaaraan beekamtu, Laas Veegaas manneen qumaaraa ishee ji'a tokkoof akka cufaman ajajjeetti.	https://www.bbc.com/afaanoromoo/oduu-51941089
politics	Waraana Yaman: Haleellaan diroonii xyyaara mootummaa irratti raawwatame loltoota 30 ajjese	"Haleellaa dirooniin xiyyaara guddaa [ayirbaas] irratti kibba Yamanitti raawwatameen yoo xiqqaate loltoonni mootummaa ajjeefamuu maddeen nageenyaafi hospitaalaa himan. Dubbi himaan humnoota Yaman kibbaa  akka jedhanitti xiyyaarri gudaan al-Anaad diroonii meeshaa waraanaa hidhatteefi misaa'elaan irratti xiyyeeffatamee ture. Qondaalli kun sochii finciltoota Huutiis Iraan waliin ta'uudhaan mootummaa Sa'uudiitiin deeggaramu waraanan himata. Warri Huutis ammoo hanga ammaatti haleellaa kana irratti yaani kennan hin jiru, garuu xiyyaaruma guddaa kana kanaan dura haleelanii turan. Yaman waraana bara 2005 irraa kaasee hammaateen hedduu kan barbadoofte yoo ta'u, waraanni kun kan hammaate ammoo yeroo warri Huutiis kutaa biyyattii gara caalu to'ataniifi gareen Sa'uudiin durfamu bulchiinsa Pirezidant Abdirabbuuh Mansuur Hadii deebisuuf waraana bananittidha. Sababa waraana Yaman kanaan namoonni 130,000 ol ta'an akka du'an gabaafameera. Akka UN jedhutti sababa waraana kanaatiin gidiraan namoomaa hunda caalaa hamaadha jedhame qaqqabuun namoonni miliyoona 12 gargaarsa midhaan nyaataa eeggachuuf dirqamaniiru. Namoota gargaarsaaf saaxilaman kanneen keessaa ammoo walakkaa kan ta'an daa'imman umuriin isaani waggaa shanii gadi ta'an hanqina nyaataan hubamanidha. Loltuun wanta Dilbata al-Anaad keessatti ta'e ijaan arge tokko akka dubbatutti cireen booda inniifi jaalleewwan isaa yeroo dirooniin isaanirra osoo marsituu arganitti kutaa xiyyaarichaa gara kutaa dahoo qabuutti baqatan. ""Itti dhukaasnee kuffisuuf yaallee turre, garuu rukkutuu hin andeenye,"" jechuun mada ouu AFPtti hima namni kun. ""Dirooniin kun mataa [xiyyaarichaa] irra balali'uun gara qixa kutaa dahoo qabuutti siquun misaa'eliiwwan lama dhukaaste."" Loltuun biraa haleellaa kanaan madaa'e, Naasir Sa'id Assooshiyeetid Pireesitti akka himetti, xiyyaarri kun yeroo misaa'eliiwwan diroonii meeshaa hidhatte kanaan haleelamutti loltoota 50 qabatee ture. Dirooniiwwan hidhatanii marsaa turan lama kan turan yoo ta'an tokko rukkutamtee kufteetti jedhe Naasir. Dubbi himaan humnoota kibbaa Mohammad al-Naqeeb loltoonni 30 ajjeefamanii 60 kan ta'am ammoo mada'aniiru jedha. Warra madaa'an keessaa ammoo garri caalaan isaanii sadarkaa yaaddessaarratti argamu akka dubbi himaan kun jedhutti taanaan. Gareen hojii baraaruu bakka haleellaan kun itti qaqqabe yeroo barbaadaa jiran kanatti lakkoofsi namoota du'anii dabaluu akka danda'an hima. Pirezident Hadii namoota ajjeefamaniif gadda isaanii ibsanii  maatiiwwan isaaniifis jajjabina hawwaniiru.  Warri Huutiis yakka namoota Yaman irratti hojjetan hundaaf gatii guddaa baasuuf jiru jedhan Pireziantichi. Amajji 2019 keessa loltoonni ja'a haleellaa xiyyaara aanga'oonni ol-aanoo wayita agarsiisa loltummaa daawwataa jiranitti diroonii Huutiistiin raawwatmeen ajjeefamanii tuan."	https://www.bbc.com/afaanoromoo/oduu-58381699
sports	FIFAn 'gocha badaa' sheefii beekamaan Waancaa Addunyaarratti agarsiise qorataan jira jedhe	"FIFAn tapha xumura Waancaa Addunyaa 2022 Qaataar booda sheefiin beekamaa, Soolt Bay fi namoonni kaan gara dirree seenun 'gocha badaa' akka raawwatan qorachaan jira jedhe. Maqaan sheefii kanaa inni sirriin Nuusirat Gookkisee jedhama. Sheefiin lammii Tarkii addunyaa irratti nyaata hojjechuun beekamu kun Arjentiinaan Faransaay erga mo'atteen booda dirree walakkaa taphattoota waliin dhaabatee waancaa osoo dhungatuufi gammachuu isaa wayita ibsatu mul'ateera. Akka seera FIFAtti garuu waancaa kana tuquu namoonni danda'an ""warra filataman"" qofaadha. Waancaa kana tuquu ykn harkaan qabachuu namoonni danda'an warra dorgommicha mo'atan, aanga'oota FIFA fi gaggeessitoota biyyaadha. Saalt Bay garuu waancaa kana qabatee yeroo dhungatuufi taphattoota Arjentiinaa mo'atan waliin waancaa kana wal harkaa fuudhaa suura ka'uudhaaf yeroo yaalutti mul'ateera. Sheefiin kun sirna waancaa kennuutiin booda qalbii Liyoneel Mesii hawachuuf yeroo yalutti inni garuu yeroo callisee bira darbu argameera. Dubbi-himaan FIFA BBC Sport'f ibsa kenneen, ""Sirna cufinsaa Lusaayil Istaadiyeem kessatti gaggeeffameen booda namoonni dhuunfaan akkamiin hayyama hin malle argachuun dirree keessatti argaman kan jedhu adda baafachuuf qorachaa jira"". ""Tarkaanfii keessoo sirrii ta'e ni fudhatama,"" jedheera. Saalt Bay abbaa qabeenyaa restoraantii baayyee beekamaadha. Bara 2017 keessaa akkaataa inni ittiin foon qopheessuufi soogidda/ashaboo itti dabaluun miidiyaa hawaasaarratti beekamaa isa taasiseera. Pirezidaantii FIFA, akkasumas Mesii, Kiristaanoo Ronaaldoo fi Daavid Beekam dabalatee namoonni kubbaa-miilaan beekaman baayyeen Restoraantii Saalt Bay kanaa nyaataniiru. Yeroo Waancaan Addunyaa gaggeeffamaa jirutti Sheefiin kun pirezidantii FIFA  Jiyaanii Infaantinoon yeroo hammatu viidiyoo agarsiisu baaseera. Boodarras Saalt Bay keessatti bakka keessummoonni kabajaa taa'an Jiyaanii Infaantinoon dabalatee taphattoota buleeyyii Biraazil Ronaaldoo, Roobertoo Kaarloos fi Kafuu waliinis suura ka'eera."	https://www.bbc.com/afaanoromoo/articles/cxe0nn9jl7do
technology	T﻿ikTok namni umrii 18 gadii 'laayiviin' ergaa akka dabarsuu hin dandeenye dhorkuuf	B﻿BC'n Siiriyaa keessaa daa'imman TikTok irratti kallattiin galuun deeggarsi akka godhamuuf kadhachaa jiraachuu gabaasuu hordofee dhaabbatichi umrii isa xiqqaa kallattiin dhaamsa dabarsuuf hayyamamu 16 irraa gara 18 akka ol guddisu ibse. B﻿BC'n gabaasa isaa keessatti kaampiiwwan baqattootaa Siiriyaa jiru keessaa akkaawuntiiwwan dhibbaan lakkaawwamaniin daa'imman kallattiin galanii deeggarsa kadhachaa akka ture ibseera. A﻿kkaawuntiiwwan kunniin gariin hanga doolaara 1,000 argataniiru. Haata'u malee deeggarsa arjoomame guutummaatti yeroo baasan dhibbeentaa 70 dhaabbatichatu fudhata. D﻿haabbatichi dhimma kana ilaalchisee gaaffii BBC irraa dhiyaateef hordofee umriin inni xiqqaan fayyadamaan TikTok kallattiin galee dhaamsa dabarsuu danda'u 18 fi isaa ol qofa yoo ta'e akka ta'u miurteessuu ibseera. D﻿haabbatichi akkamiin murtee isaa umrii daangessu kana hojiitti akka hiiku hin ibsine. 'M﻿eta' kan Facebook fi Instagram bulchuufi Youtube kan bulchu Google umriin xiqqaa namni akka live galee ergaa dhaammatu hayyaman 13 yeroo ta'u qabiyyii isaanii nama arguu danda'u irratti dhorkaa umrii kaahuu akka danda'anis hiree kenna.  B﻿BC'n ji'oota shaniif garee 'BBC's Global Disinformation Unit', BBC Arabiffaa fi 'BBC eye Investigation' waliin ta'uun akkaawuntiiwwan 300 Kaaba Lixa Siiriyaa irraa 'live' galuun qabiyyee dhiyeessan hordofaa ture. S﻿eerri TikTok kallattiin kennaa naa arjoomaa jedanii gaafachuu hin hayyamu, immoo warreen nama gowwomsanii maallaqa nama gaafataniif saaxilamuun akka hin jiraannes ittisa tolcha. M﻿iidiyaan hawaasaa ammaan tana addunyaa gubbaatti hordoftoota hedduu argachuun dursaa jiru TikTok aappiin isaa yeroo biiliyoona 3.9 daawunlood godhameera. Bara 2017'tti hojii erga eegalee as appilikeeshinii isaan walqabatee qofa galii doolaara biiliyoona 6.2 argachuu dhaabbatni xiinxala hojjetu Sensor Tower jedhamu beeksiseera.	https://www.bbc.com/afaanoromoo/articles/cpe4l4l2q4yo
entertainment	Dibaabeen rooba dhowwuu dadhabe ummata Chaayinaa boochise	Dibaabeen dhaabbilee lixaan Chaayinaa keessatti qarshii guddaan gurguramu roobumallee ittisuu dadhabe jedhanii ummanni Chaayinaa boo'aa jira. Gatiin biraandii Gucci fi Adidas jedhaman tokkoon isaa yuwaanii Chaayinaa 11,100 (£1,329) yookiin birrii Itoophiyaa kuma saddeettamaa ol gurguramaa jira. Kanas komachuun lammileen Chaayinaa miidiyaa hawaasummaa Weibo gubbaa waa'ee isaa haasa'aa jiru. Kan ijoo dubbii ta'emmoo biraandiin Gucci websaayitii isaa irratti ''innoo kan rooba ittisu osoo hin taane bareedinaaf yookiin aduu ofirraa ittisuuf tolfame,'' erga jedheeti. Dibaabeen kuni yeroo ammaa onlaayinii gubbaa beeksisarra kan jiru yoo ta'u baatii dhufu gabaarra oola jedhameera. Haashtaagiin Weibo gubbaa ''Dibaabeen yuwaanii 11,100 gurguramu bishaanumallee ofirraa hin dhorku'' jedhu yoonaa miiliyoona 140 ol daawwatameera. Fayyadamaan tokko dibaabee kanaan ''guddaa garuummoo faashinii gatiin hin qabne,'' jedhe. ''Waan hiyyeessa ta'eef akkan bituuf na hin gowwomsani,'' jechun nami biraa barreesse. Kaanimmoo ammallee oomishi kuni gaaruma jechuun ibsan. ''Kanneen kanfaluu barbaadan meeshaa qaalii kana bitanii ittiin of agarsiisuu danda'u,'' jechuun kaan barreesse. ''Waan sirrii ta'uufi dhabuun isaa isaan hin yaaddessu.'' Dhimma kana irratti akka dubbatan gaaffii BBC irraa dhihaateef dhaabbileen Gucci fi Adidas deebii hin kennine. Haa ta'u malee, dubbii himaan Gucci barruu buufati isaa Beejing ta'e Caijing jedhamuuf akka himetti dibaabeen kuni ''guyyuu akka qabataniif kan gorfamu miti'' jedhe. Chaayinaan dhaabbilee daldalaa meeshaalee qaalii oomishaniif gabaa ijoodha. Waggaa darbe gurgurtaan meeshaalee qaalii 36%'n guddateera jedha dhaabbati tajaajila gorsaa kennu Bain & Company. Dabaluunis, waggoota sadan itti fufaniif Chaayinaan gabaa ijoo meeshaalee qaalii ni taati jedhee dhaabbati kuni tilmaameera.	https://www.bbc.com/afaanoromoo/oduu-61511182
health	Koronaavaayirasii: 'Maaloo, daqiiqaa tokkoof haadha koo naaf ilaali'	Magaalaa guddittii Delhii keessatti namoonni firoonni isaanii jaalatan yaala tokko osoo hin argatiin siree irratti jalaa du'aa jiru.	https://www.bbc.com/afaanoromoo/oduu-56877539
health	Talaallii Koronaavaayiras: AstiraaZenekaa qoricha talaalliif ta'uu mala jedhe dursee omishuu jalqabuuf	"Dhabbatni qoricha oomishuun bekamu AstraaZeneekaa jedhamu, talaallii Covid-19 yaaliirra jiru  osoo hin mirkanaa'iin dursee omishuu jalqabuuf akka jiru hoji-gaggeessaan dhaabbatichaa BBCtti himan. Qoricha jedhame kana irratti yaaliin gaggeeffamaa jira garuu dhaabbatichi yoo mirkanaa'eef jecha hanga barbaadame qopheessuuf akka isa dandeessisutti dursee omishuu jalqabuu qaba jedhan Paaskaal Sooriyoot. ""Nuti talaallii kana yeroo ammaa omishuu jalqabneerra-. Yeroo bu'aan qorannoo mirkanaa'ee bahetti akka fayyadamuu dandeenyutti dursinee qopheessinee lafaa qabaachuu barbaachisa,"" jedhan. Dhaabbatichi yoo mirkanaa'eef talaallii [doozii] biiliyoona 2 nan dhiyeessa jedheera. Baatii darbe dhaabbati kun talaallii Yunvarsiitii Oksfoorditti qophaa'aa jiru biiliyoona tokko oomishuu akka danda'u beeksisee ture. Kamisa kaleessaa waliigaltee lama mallatteesseera,inni tokko Biil Geetsiin kan deeggaramu yoo tahu oomishasaa dachaan akka dabaluu dandeessisaan. Dhaabbatichi walakkaa oomisha qoricha kanaa biyyoota galii gad-aanaa fi gidduugaleessa qabaniif hiruufis waliigaleera. Waliigalteen inni haaraa dhaabbata Indiyaa Seeram kan talaallii oomishuun beekamu waliin yoo tahu,inni kaan immoo deeggarsa doolaara miiliyoona 750 dhaabbata Biil Geets irraa argamu dha. Dhaabotni tolaooltummaa lama talaalliin kun yoo oomishame miiliyoona 300 kan tahu rabsuuf waliigalaniiru.Kunis dhuma bara kanaatti jalqaba jedhamee yaadama. Hogganaan olaanaa AstraaZeenekaan Paaskaal Sooriyoot Haggayyatti qorichi kun akka hojjetu baruun fedha jedheera. Dhaabbatni tola oolaa raabsuuf waliigalemmoo talaallichi hojjechuu dhiisuu danda'a jedheera. Dhaabbati AstraaZeenekaa kun talaallicha barri 2020 otoo hin xumuramiin miiliyoona 400 dhiyeessuuf waliigaleera. Sooriyoot,''dhaabbatichi yeroo weeraraa kanattii bu'aa malee talaallii kana raabsuuf biyyoota garaagaraa waliin hojjechaa jira.Weerarri kun rakkoo ilmaan namaa qormaata keessa kan galche dha,'' Jedheera. AstraaZeenekaan talaallii reef qophaa'aa jiru kan miiliyoona 300 tahu Ameerikaaf miiliyoona 100 UKf rabsuuf waadaa seeneera kunis Fulbaana irratti ni qaqqaba jedhameetu yaadama. Mootummooti addunyaa talaallii Covid19 deeggaruuf maallaqa biiliyoonaan lakkaawwamu waadaa kan seenan yoo tahu,dhaaboti qorichaa talaallicha qopheessuuf fiigaati jiru."	https://www.bbc.com/afaanoromoo/oduu-52932414
sports	Cheelsii bituuf warra fedhii agarsiisan keessaa eenyutuu carraa caalaa qaba?	Roomaan Abraamoovich waggoota 19 dura kilabii Cheelsii Paawondii miiliyoona 140n kan bite yoo ta'u, wayita ammaa kanattis Kilabiin kun Paawundii biiliyoona 3 ni baasa jedhameti yaadama. Maallaqni gurgurtaa kilaba kanarraa argamu ammoo namoota waraana Raashiyaafi Yukireeniin miidhamaniif akka oolu himameera. Liigiiwwan Beezboolii Chikaagoo keessatti gareewwan gurguddoo ta'an keessaa tokko kan ta'e, abbaan qabeenyaa Chigaagoo Kabsiin, 'Z Riiktis Faamilii' 'Loord Kuu' jedhamaniifi wal ta'insi abbaa qabeenyaa Biritaaniyaa Niik Kaandiin hogganamu Cheelsii bitachuuf kanneen dorgaman keessatti argamu. Kilabiin Liiginii Piriimiyeerii Ingiliiz, Cheelsiin, erga abbaa qabeenyaasaa Romaan Abraamoovichiin gurgurtaaf dhiyaateen booda guyyaan dhumaa caalbaasiisaa Jimaata kaleessaa ture. Deeggaraa Cheelsii kan ta'eefi caalbaasii kana irratti kan hirmaate Kaandiin,  Paawundii biiliyoona lamaa ol akka dhiyeessu beeksiiseera. Kaandiin Kooriyaa Kibaa keessatti kan hojjetu yoo ta'u Kooriyaa kibbaatiin alattis invastimantii dabalataa argachuus himeera. Abraamoovich kilabicha gurguruuf yaalii taasiaa yeroo jiranitti mootuummaa Yunaayitd Kingdam ammoo Chelsii dabalatee qabeenyaawwan isaa kaanirralleen dhorkaa kaa'eera. Mootummaan UK tarkaanfii kanarra kan gahe waan Raashiyaan Yukireen weerarteef yoo ta'u, Abraamooviich ammoo pirezidaantii Raashiyaa Vilaadmiir Putiin waliin hidhata cimaa qaba jechuunidha. Kanaarraa kan ka'eenis dhaabbanni invastimantii Ameerikaa Reeyiin Giroop jedhamu kilabicha akka gurguruuf itti-gaafatamummaan kan kennameef yoo ta'u, kilabicha gurguruuf akka dandeessisuufis hayyama haaraa mootummaa UK irraa ni baafata jedhameeti eegama. Guyyaan kilabicha caalbaasiin gurguruuf bahee dhumni isaa Jimaata kaleessaa ta'ulleen, hirmaattoonni caalbaasichaa tokko tokkoo hanga Sanbataafi Dilbataatti dhiyaachu akka danda'an tilamaamamaa jira. Kilabicha bitachuuf qaamooleen 20 ol ta'an fedhii kan qaban ta'ulleen, caalbaasicha keessatti akka hirmaatan kan mirkanaa'e garuu 10-15 kan ta'an qofaadha. Kanaaf, Cheelsiifi dhaabbanni Raayiin Giruup torban dhufu keessa kaadhimamtoota caalbaasichaaf dorgoman ifa ni taasisuu. Kaadhimamtoonni kunneenis caalbaasicha itti fufuuf hayyamni mootummaa kan isaan barbaachisu yoo ta'u, kunis madda maallaqaa isaaniifi boodas maallaqichi eessatti akka gahu irratti kan xiyyeeffatedha jedhameera. Kana malees, gurgurtaan kilabii kamuu waliigaltee abbaa qabeenyaa Pirimeer Liigii argachun waan barbaachisuuf, Cheelsiinis adeemsa kana keessa darba. Dorgomtoonni  Cheelsii bitachuuf carraa olaanaa qaban kami fa'i?	https://www.bbc.com/afaanoromoo/oduu-60795632
sports	Kiristiyaan Eriksen: Taphataan Deenmaark tapha irratti dirree keessatti erga of wallaalee amma 'dammaqeera'	Taphataan sarara gidduu Denmaarki Kiristiyaan Eriksen tapha Waancaa Awurooppaa Finlaandi waliin taasisaa turan irratti erga of wallaalee dirree keessatti kufee wal'aanamaa turuun hospitaalatti ''of bareera'' jedhe Waldaan Kubbbaa Miilaa Denmaark. Haalli fayyaa taphataa ganna 29 kilaba Inter Miilaan amma ''fooyya'eeraa' jedhe qindeessaan dorgommichaa Uefa. Taphni Kooppenhaagenitti gaggeeffamaa ture osoo boqonnaa hin gahiin addaan citee ture. Taphataan duraanii Tootenaam, Eriksen xumura tapha boqonnaa duraa irratti kubbaan yoo itti darbatamu ofumaan dhaabbachuu dadhabee kufe. Hakiimonni wal'aansa ariifachiisaa dirree keessatti erga kenaniifi hospitaala galchan. Finlaandi taphicha galchii 1-0'n yoo mo'attu erga sa'a tokkoo ol adda citee itti fufuun taphatame. Taphattootni Denmaarki yeroo gara dirreetti deebi'an morkattootaa isaanii irraa dinqisifannaa argataniiru. Uefa'n taphicha itti fufsiisuuf kan waliigale '' taphattoota garee lameenii irraa erga gaaffiin dhiyaateeti,'' jedhe. Daqiiqaan marsaa jalqabaa irraa hafte shan taphatamuun daqiiqaa shaniif boqonnaa fudhatanii gara dirreetti deebi'uun kan boqonnaa boodaas taphatan. Waldaa Kubba Miilaa Denmaarki irraa Piiter Mooler raadiyoo Danmaark jedhamutti akka himetti, '' isa waliin wal qunnamneerra. Taphattootnis isa waliin dubbataniiru. haala gaarii irra jira. Taphicha Kiristiyaaniif taphatu.'' Leenjisaan Denmaarki Kaasper Hulmaandi taphaan booda imimmaniin hudhamaa ture.''Dhugumaan halkan ulfaataadha. Jireenya keessatti kan baay'ee murteessaa tahe maali kan jedhu kan itti yaadannedha. Hariiroo hiika qabudha. uummata kanatu nutti aana. Maatiifi hiriyootadha,'' jedhe. ''Yaadni keenya hunduu Eriksenii fi maatii isaa waliin jira'' jedhe. Kilabni isaa Tootenaam, kan amma taphataafii jiru Inter Miilaaniifi jaallattotni ispoortii hedduun Erikseniif jajjabina hawwaa turan. Eriksen Inter Miilaan waggoota 11 booda akka waancaa Serie A injifatu gargaareera. Miiltoon isaa Inter Miilanitti waliin taphatan Roomelu Lukaakuun tapha Beeljiyeem Raashiyaa waliin taphattee sadiif o'n mo'atte irratti galchii lama galchuun Erikseniif yeroo gammachuu isaa ibsachuuf jedhu kadhata gochaa ture. Akka dafee bayyanatee ka'us hawwii qabuuf ibseeraaf. Waancaan Awurooppaa 2020 sababa koroonaavaayirasiin waggaa tokko darbe amma gaggeefamaa jira.	https://www.bbc.com/afaanoromoo/oduu-57458746
sports	Piriimeer Liigii Ingiliiz : Liivarpuuliifi Maanchister Yuunaayitid injifatan	Taphoota Piriimeer Liigii Ingiiliz kaleessan Liivarpuuliifi Maanchister Yuunaayitid morkattootasaanii injifachuun milka'aniiru. Tapha kaleessa Liivarpuul Tootanahaam waliin taasiseen Liivarpuul 1- 0'n yoo injifatu Maanchister Yuunaayitid immoo Noorwichiin 4-0 injifateera. Goolii ittiin Liivarpuul Tootaanahaamiin injifate walakkaa jalqabaarratti kan galche Roobertoo Farmiiniyoodha. Gareen Jurgen Kloop taphoota 21 taphateen goolii 61 galchuun liigicha dursaa jira. Taphni Maanchister Yuunaayitid Noorwich waliin taasise tapha 200ffaa isaa kan ta'e Maarkas Raashford, goolii lama galcheera. Tapha kaleessaa kan biraatiin immoo Cheelsii Barnilee waliin taphachuun goolii 3-0 injifateera. Taphataan Cheelsii Kaalum Haadsan- Odii goolii Piriimeer Liigiisaa jalqabaafi goolii kilabichaa 3'ffaa galchuudhaan gahumsa isaa agarsiiseera. Kilabiin Piriimeer Liigii irratti sadarkaa lammaffaarra jiru Leester siitiin haala hin eegamneen Saawuzihampitaniin 2-1 injifatameera. Jeemii Vaardii Leestar siitiidhaaf goolii tokkoffaasaa galchus  taphataan Saawuzihampitan Istu'aart Armistiroong goolii kilabiisaa qixa gootu daqiiqaa shan booda galcheera. Aseenaal immmoo Kiristaal Paalaas wajiin 1-1 qixa baheera. Pierra-Emerick Aubameyang kilabii Maayikil Arteettaa akka dursu itti gaafatamummaan itti kennamus dogongora Maaks Meeyer irratti raawwateen kaardii diimaadhaan dirree keessaa akka bahu taasifameera. Taphoota biroo kaleessa taasifamaniin Evertan Birintaniin 1-0'n yoo injifatu; Wolvisfi Niwcaastil 1-1 bahaniiru. Taphoota Piriimeer Liigii Ingiliiz har'a taasifamanin Boornimaawuz Waatfoord waliin, Astoon Viilaan immoo Maanchistar Siitii waliin ni taphatu. Taphoota hamma ammaatiin Liivarpuul qabxii 61 yoo dursu Leestar siitii, Maanchistar siitii, Cheelsiifi Maanchistar yuunaayitid wal duraa duubaan dursaa jiru. Kilaboonni Boornimaaw, Waatfoordiifi Noorwich siitiin kilaboota qabxii gad aanaa qabaniidha.	https://www.bbc.com/afaanoromoo/oduu-51083435
politics	Mormii tibbanaan Naayijeeriyaatti namoonni 69 ajjeefamu Pirezidant Buhaarii himan	Mormii 'gara jabeenyaa' poolisiirratti lammiileen Naayijeeriyaa gidduu kana bahaniin walqabatee hanga yoonaa namoonnii 69 ajjeefamuu Pirezidantiin biyyattii Muhaammadu Buhaari himan. Kanneen lubbuu dhaban lammiilee nagaa, poolisoota, akkasumas miseensota waraanaa ta'u ibsan. Gareen mirga namoomaa Aminastii Intarnaashinaal jalqaba torban kanaa yoo xiqqaate namoonni 56 ajjeefamuu akka hin oolle ibsee ture. Gareen dura aantummaan ummata daandiitti baasuuf waamicha taasisaa ture ammatti ummanni mana akka turu ergaa dabarseera. Daandileen magaalaa guddoo Naayijeeriyaa, Leegos, yeroo ammaa namni irrati hin mul'atu. Ta'us, namoonni yaaddoo qabu. Mormiin kuni torban lama dura kan eegale yoo ta'u garee poolisii 'gara jabummaan' himatamuufi Special Anti-Robbery Squad (Sars) jedhamu akka diigamu gaafachuun eegale. Gareen poolisii kuni diigamuus garuu mormiin itti fufe. Artistoonni bebbeekamoon addunyaa Rihaanaa, Kanye West, Nikii Minaaj fi Biyoonseen mormii lammiileen Naayijeeriyaaa gocha gara-jabinaa poolisii biyyattiirratti gaggeessaa jiran deggaran. Lammiileen biyyattii hiriira mormii gaggeessaa jiran garuu yaada deggarsa Biyoonseen agarsiiftetti hin gammanne, sababni isaas ifaa miti. Komediyaaniin lammii Afriikaa Kibbaa ta'e Tirevor Noohi ammoo akkuma US keessatti argaa jirru, Naayijeeriyaa keessattis wayita poolisiin hiriira mormii uummataa humnaan cabsu argineerra jechuun tiwiitarii isaarratti barreesse. Waltajjii idila-addunyaarratti beekamtii kan qabanii fi jaalalaa fi kabaja uummata addunyaa biraa kan qaban namoonni kunneen karaa miidiyaa hawaasummaa deggarsa hiriirtota Naayijeeriyaaf agarsiisuuf duula eegalanii jiru. Weellistuu Rihaanaan suuraa alaabaa Naayijeeriyaa dhiigaan faalame tiwiitarii irratti maxxansite. Dhalli namaa akka hin taanetti wayita dararamu teenyee ilaaluu caalaa wanti nama gubu hin jiru jechuunis barreessite. Weellistuu Nikii Minaaj ammoo ''Sagaleen keessa dhagahamaa jira'' jechuun kallattummaan hiriirtotatti dubbatte. Lammiilee Naayijeeriyaa falmataa jiran bira nan dhaabbadha, nan kadhaaf jette. Weellistuu Biyoonseen ammoo karaa dhaabbata tola ooltummaa ishee, waan dabarsite qabdi. Dhimmishee garuu gaaffii guddoo kaase. ''Gocha gara jabinaa Naayijeeriyaa keessatti raawwatamaa jiruun onneen kiyya daran gadditeetti. Qaamolee biroo waliin ta'uun deggersa fayyaa, midhaan nyaataa fi iddoo da'annoo ni deggerra'' jette. Yaadishee kun garuu hawaasa biratti fudhatama guddaa hin arganne. ''Eenyutu Biyoonseedhaan beelofneerra jedheen?'' namni meeshaalee dijiitaalaatiin hojii hojjetu  Papi Jay. Namni kan biraan Mersii Ehimare jedhamtu ammoo ,''Nuti akka beela hin qabne namni dubartii kanatti nuuf himu hin jiruu? Qabsoo lubbuun jiraachuuf taasifnu nama nu bira dhaabbatee nu deggeru barbaanna nuti'' jechuun deebisteef. Namoonni tiwiitara irratti yaada kennan kunneen akka waan Biyoonseen akka hiyyeeyyiitti isaan ilaaluun isaan tuffatteetti yaadanii mufatan. Kanarraa kan hubatamu hiriirtonni kan barbaadan nama isaan bira dhaabbatee sagaleessaanii waltajjii addunyaatti baasu malee nama midhan nyaataa isaaniif dhiyeessu miti. Hordoftoota miiliyoona 15 tiwiitarii irraa kan qabdu Biyoonseen ergaan isheen maxxansitu nama hedduu bira hatattamaan ga'a.	https://www.bbc.com/afaanoromoo/oduu-54655900
health	Koronaavaayirasii: Uktti Dogoggora qorannootiin namoonni 1000 ol koronaavaayirasiin qabamuun itti himame	Dogoggora laaboratooriin UK 'NHS Test and Trace'  jedhamu uumeen namootni dhibbaan lakka’aman koronaavayirasii akka qaban itti himame. Sadaasa 19 fi 23 gidduutti namootni 1,300 ol ta’an koronaavaayirasii akka qaban itti himameera, qorannichi garuu rakkoo qaba ture. Wajjirri Fayyaa fi Kunuunsa Hawaasaa (DHSC ) akka jedhututti namootni kunneen akka irra deebiin qorannoo taasisan ni godhama. Dunkan Larkombe, kan intalli isaa bu’aa dogoggoraa argatte, kun “dogoggora salphaa miti” jedha. Namni kun ijoolleen isaa lamaan ganna 14 fi sagalii dogoggoraan vaayirasichi qabdu jedhaman mana baruumsaa irraa hafanii akka adda of baasaniif manatti waan ergamaniif inni hojiisaa hojjachuu akka hin dandeenye hima. Hanga Kamisa maatiin bu’aan qoranichaa dogoggora ta’uu baranitti, intalli isaa ganna 14 guyyaa afuriif kutaa isheetii osoo hin bahiin nyaatni balbalarra kaa’amaafi ture jedha. “Nuti sirriimmatti of eeggannoo gochaa turre” jedha. Gulaalaa gaazeexaa Sun kan ture Larkombeen, dogoggorri kun “sirni qorannoo kun ga’uumsa qabaa isa jedhu irraatti gaaffi natti uuma,” jedha. “Diinagdeen biyyatti dandeetti laboratoorrii kunneen irratti hirkatee jira, yoo isaan hojii isaani hojjachaa hin jiran ta’e itti gaafatamuu qabu,” jedha. DHSC akka jedhutti , “kun dogoggoraa of danda’aa sababa rakkoo keemikaala qorannoo UK keessatti raabsameen” uumameedha. “Kun deebi’ee akka hin uumamneef guutummaatti qorannoon gaggeefamaa jira” jedha. Intalli Larkombe isheen ganna 14 ira deebiin qoratamuun vaayirasicharraa bilisa ta'uu mirkaneeffatteetti.	https://www.bbc.com/afaanoromoo/oduu-55119889
politics	Lola Tigiraay: Qaamoleen Tigraayitti wal waraanan 'yakkoota waraanaa fi dhala namaarratti' lakkaa'amu raawwatan	Qaamoleen naannoo Tigraayitti wal waraanan sarbama mirgoota namoomaa gurguddoo akka ''yakka waraanaafi yakka dhala namaarratti raawwatamanitti'' lakkaa'amuu malan raawwataniiru jedhe komishiniin mirgoota namoomaa UN. UNtti Komishinarri Olaanaa Mirgoota Namoomaa (OHCHR) Misheel Baachelet waan jedhan, gabaasaaleen ciccimoofi amanamoo tahan sarbama mirgoota namoomaa Itoophiyaa, Tigraayitti raawwatamuu naannicha keessaa bahaa jiru jedhan. Kanaafis qorannoo mirgoota namoomaaf atattamaan ulaan banamuu qaba jedhan qondaalli kun. Gabaasni guyyaa Kamisaa bahe kun, Dhaabbata Biyyoota Gamtoomanitti Manni Maree Nageenyaa rakkoo nageenyaa Tigraay irratti mari'achuuf wayita eegamaa jirutti. Baachilet ibsa baheratti, mootummaan Itoophiyaa ittigaafatamummaa fudhachuurratti ibsa baase kan simatan wayita tahu, kanneen qarqaarsa godhaniif ulaa banamuuf tarkaanfilee fudhatamanis akka waan gaaritti ilaalan. ''Gabaasaaleen guddoo nama jeeqan, kan haaleellaa saalaa, ajjeechaa hin malle, badii hamaa fi saamichi qabeenya uummataafi dhuunfaa; qaamolee wal waraanan hundaan raawwataman nu qaqqabaa jiru,'' jedhan komishinarri olaanaa kun. Ammallee waraanni giddugala Tigraayitti adeemaa akka jirus gabaasaaleen ni mul'isu jedhan Aadde Misheel Baachileet. Kana malees ''ragaaleen amanamaaa sarbama seera mirgoota namoomaa idil-addunyaa qaamolee hundaan raawwatame agarsiisu bahaa jirus,'' jedhan. Ibsi Kamisa har'aa Jenevaarraa bahe kun fakkeenyota sarbama mirgoota namoomaa na qaqqabe jedhes ni eera. Isaan keessaas maddeen amanamoo irraa odeeffannoo argachuu ibsuun, Addigraat, Maqalee, SHiree fi Wuqirootti - Guraandhala 9 fi 10 gidduutti mormitoonni saddeet humnoota nageenyaan ajjeefamuu hima. Muddee fi Amajjii dabre keessa dirqiin gudeeduu 136 hospitaalota Maqalee, Ayidar, Addigraat fi Wuqroo gabaafamuus ibsichi ni hima. Waajirri isaanii odeeffannoo haleellaa meeshaa waraanaa gurguddaan magaalota Maqalee, Humaraafi Addigraatitti raawwatame mirkaneesseera jedha. Kana malees gabaasni ajjeechaa jumlaafi sarbama mirgaa magaalota Aksum fi Dangalaat keessatti loltoota Ertiraan raawwate isaan bira gahus hima ibsi guyyaa Kamisaa bahe kun. Torban dabre keessas gabaasa Aminastii Intarnaashinaal baaseen, ajjeechaan jumlaa magaalaa Aksumitti loltoota Ertiraatiin raawwateera jedhera. Xiinxalli odeeffannoowwan waajiricha gahan kan marroo duraa akka agarsiisanitti, waantonni raawwataman jedhaman ''sarbama hamaa seera idiladdunyaa: kan yakka waraanaafi yakka dhala namaarratti raawwatameen'' qixxaachuu danda'a jedha. Akka ibsichaatti yakki raawwatame jedhame kun kan raawwatame qaamolee: Raayyaa Ittisa Biyyaa Itoophiyaa, TPLF, waraana Ertiraafi Humnootaafi milishoota naannoo Amhaaraan tahuu ibsi komishinichaa ni hima. Kana malees Aadde Misheel Baachileet, gaazexeessitootaafi afaan hiiktota naannichatti hidhaman ilaalchisee yaaddoo qabanis ibsaniiru. Isaan keessaa gaazexeessaan BBC naannoo Tigraay keessaa gabaasu Girmaay Gabruu hidhaa guyyoota lamaa booda himata malee gadhiifameera. Dhumarrattis komishinarri olaanaan kun gama mootummaatin waadaan galame hojiitti akka hiikamu gaafataniiru. ''Qorannoo atattamaa, walabaafi bilisa tahe taasifamuun, kanneen kana raawwatan seeratti hin dhiyaatan taanaan: sarbamni ittuma fufuun... haalichi tasgabbii malee yeroo dheeraaf tura,'' jedhan.	https://www.bbc.com/afaanoromoo/oduu-56276984
politics	Lola Tigiraay: Birrii Bil. 6.7 ol TPLF akka yakka ittiin hin raawwachiifne, hin miliqsne godhameera- Abbaa Alangaa	"Abbaan Alangaa Waliigalaa Federaalaa Itoophiyaa Birrii Billiyoona 6.7 ol ta'u, Addi Bilisa Baasaa Ummata Tigiraay (TPLF) akka hojii yakka ittiin hin raawwachiisneefi karaa seeraan alaa hin miliqsine ittisuun danda'ameera jedhe. Abbaan Alangaa Waliigalaa ibsa Kibxata baaseen A L I Sadaasa 24, 2013 guyyaa haleellaan Humna Ittisa Biyyaa Iizii Kaabaarratti raawwatamee kaasee hordoffiifi qorannoo qabeenyarratti taasiseen Birrii Biliyoona 6.7 ol TPLF akka yakka ittiin hin raawwachiifneefi karaa seeraan ala hin miliqsine gochuun danda'amuu himeera. Kana malees, maallaqni TPLF Birrii miliyoona 95.5 ol ta'u karaa seeraan akka murteen dhaalamuu itti kennamuuf qaama ilaallatutti dabarfameera jedheera. Dhaabbileen TPLFn to'atamaa turaniifi maallaqaafi qabeenya isaanii kaayyoo seeraan alaatiif itti gargaaramuu danda'u jedhamuun shakkaman, akkasumas qodaaltota waraanaafi aanga'oota biroo lolicha keessatti hirmaatan irratti hordoffiifi qorannoo qabeenyaa taasifameen hojiin bu'a qabeessa ta'e galmaa'uu Abbaa Alangaa Waliigalaatti Daarektarri Janaraalaa Qabeenya Seeraan ala Hortaman Deebisuu Obbo Alam-aantee Agidawu ibsaniiru. Akka ibsa Abbaa Alangaa Waliigalaa Federaalaa kanatti, maallaqaafi qabeenya warreen biyya isaanii ganuun TPLF waliin hiriiran jedhe irratti hordoffii taasifameen, qabeenya socho'aniifi hin sochoone dabalatee ajaja mana murtiittiin akka dhorkaman taasifameera. Hordoffiifi to'annoo dhaabbata Effart jalatti bulaniifi kanneen biroo hidhata walin qaban irratti taasifameen walumaagalatti maallaqni Birrii Biliyoona 4.2 ol akka mana murtiidhaan dhorkamu ibsi Abbaa alanaa kun eeree jira. Dabalataan, Konkolaataawwan fe'isaa gurguddoo Birrii Biliyooona 2 olitti tilmaamamu ajaja mana murtii baasuun tumsa seeraa mootummaa Jabutii waliin taasifamun akka gara biyyaatti deebiyanis taasifamaniiru jedha. Haaluma kanaan maallaqniifi qabeenyi Effart, ""gocha yakkaa biroo ittiin raawwachiisuuf akka hin oolle hojiin hojjetamuu,""  kan ibse Abbaab alangaa, qorannoon yakkaafi qabeenyaa xumuramee hanga manni muri murtee dhumaa kennutti dhaabbileen Effart Boordii Abbaa Imaanaa walabaa mana murtiidhaan muudaman jalatti hojii seera qabeessa ta'e qofa akka hojjetan hordoffiin taasifamaa jira jedhameera. Kanaan alattis, Abbaan Alangaa Waliigalaa, ""aanga'oota garee TPLF keessa turaniin to'annoon kallattiin taasifamaa ture"" kan jedhaman waldaalee hawaasaa sadiirratti qorannoo taasifameenis Birriin Miliyoona 400 ol ta'uufi sheeriin Birrii Miliyoona shanii oliin bitame mana murtiin dhorkamee bulchiinsi walabaa muudameefii maallaqa waldaalee kanneen irratti hordoffiin taasifamaa jirachuun ibsameera. Boordiin Filannoo Biyyaalessaa Itoophiyaa TPLF fincila keessatti hirmaateera jechuun galmeerraa haquu hordofees, bu'uura seeraan qabameen baasiin dhaabicharra ture kaffalamee booda maallaqni hafu barnoota lammummaafi namoota filataniif akka oolu Boordichichaa dabarfamee kennamuu Alam-aanee Agidawu ibsaniiru."	https://www.bbc.com/afaanoromoo/oduu-56898150
health	Tuuniziyaatti namootni jaha Iida irratti alkoolii falame dhugan du'an	Tuniiziyaatti Dilbata irraa eegaluun namoota alkoolii faalame dhugan keessaa namootni jaha du'an. Namootni 30 ammoo yaalamuun bayyaannataniiru. Alkoolii namootni kunneen dhugan manatti kan qophaa'e yoo tahu xumura sooma ramadaanaa irratti ture. Namootni alkoolicha dhugan magaalota garaagaraa keessatti ture. Tajaajilli oduu mootummaa TAP jedhamu dubartii fi namni biraa tokko magaalaa Hajeb Al Ayoon alkoolicha manatti oomishuun rabsan jedhamuun shakkaman to'atamuu ibseera. Poolisiin alkoolii faalame litira 87 tahu to'achuus ibsameera. Keemikaalli Meetaanol jedhamu alkoolii manatti oomishuuf itti fayyadaman hanga jaamsutti balaa qabaachuu danda'as jedhama. Tuniiziyaatti waggoota baay'eef namootni hedduun sababa keemikaala metanool jedhamu kan alkooliin ittiin hojjetamu kanaan miidhamaa turan. Gatiin ittiin gurguramu rakasa waan taheef alkoolii manatti oomishamu kana namoota hedduun karaa seeraan alaa bitanii fayyadamu. Keesumaa namootni harka qalleeyyiin alkoolii kana bituun fayyadamu. Tuniiziyaan weerara koroonaavaayirasii ittisuuf jecha biyyoota Afrikaa jalqaba irratti tarkaanfii cimaa fudhatan keessaa tokkodha. Biyattiitti namootni 1000 caalan vaayirasichaan qabamanii namootni 48 du'uun namootni 919 tahan bayyaannataniiru.	https://www.bbc.com/afaanoromoo/oduu-52817317
politics	Iskindir Naggaa Qaallitti kutaa duraan itti hidhamee turetti deebifame	Obbo Iskindir Naggaa fi Sintaayyoo Chakool mana amala sirreessaa asiin dura itti  hidhamanii turan Qaallittitti jijjiiramuusaanii abukaatoonsaanii Obbo Heenook Akliiluu BBC’tti himaniiru. Obbo Heenook akka jedhanitti isaaniin dabalataan namni biraa tokkos gara mana amala sirreessaa Qiliinxootti geeffamuu dubbataniiru. Manni murtii oolmaa gaafa Qaammee shan ooleen Obbo Iskindir Naggaarratti himannaan waan banameef gara mana amala sirreessaatti akka galan taasifamuusaa Obbo Heenook ibsaniiru. Kanarraa ka’uun bakka tursiisaa yeroo poolisii federaalaa jala jiruu; guyyaa kaleessaa gara mana amala sirreessaa Qaallittii geeffamuusaanii himaniiru. Obbo Iskindir Naggaa erga gara mana amala sirreessaa Qaallittiitti geeffaman booda bakkaa fi kutaa asiin dura waggoota jahaaf itti hidhamanii turanitti hidhamuusaanii ibsuun, kutaa Waayit Haawus jedhamuun beekamutti galfamuusaanii BBC’tti himaniiru abukaatoonsaanii. Oolmaa Mana Murtii  Obbo Iskindir fa’aa har’aa Oolmaa mana murtii federaalaa ol’aanaa ramaddii Araadaatiin har’a ooleen Obbo Iskindir Naggaa dabalatee namoonni afur mana murtiitti dhiyaachuusaanii abukaatoonsaanii Obbo Heenook ibsaniiru. Dhaddacha guyyaa har’aatiin manni murtii himannaasaanii dubbisuuf kan beellamee ture yoo ta’u,himannichis Obbo Iskindir fa’aaf dubbifamuu himaniiru. Erga himannaan dubbifamee fi yaadni kenname booda gama abukaatoowwaniin gaaffii wabii dhiyaachuusaa Obbo Heenook himaniiru. Himannaan irratti dhiyaate mirga wabii kan isaan hin dhorkinedha kan jedhan Obbo Heenook, kanaan wal qabsiisanii mirgi wabii akka isaaniif eegamu gaafachuusaanii ibsaniiru. Abbaan alangaa gamasaatiin mirgi wabiisaaniif eegamuu hin qabu jedheera kan jedhan Obbo Heenook, falmiin dhiyaate osoo Obbo Iskindir Naggaan fa’aa hiikamanii nageenyummaa biyyaarratti rakkoo guddaa fidu, yoo bahanis yakka biraa raawwachuu waan danda’aniif manni murtii mirga wabiisaanii eegsisuu hin qabu jechuun falmuusaa himaniiru. Abuukaatoowwanii fi Obbo Iskindir Naggaa falmii kana kan morman yoo ta’u, Obbo Iskindir paartiinsaanii ‘Baaldaraas La’iwunatagnaa Dimookiraasii’ paartii filannoo qabudha jechuun ibsuun filannoo itti aanurratti hirmaannaansaanii biyyattiif dimookiraasii fiduu keessatti baay’ee barbaachisaa akka ta’e dubbataniiru. Keessumaayyuu filannichi ummata biratti amantii akka qabaatuuf isaan filannicharratti hirmaachuunsaanii barbaachisaa ta’uusaa ibsaniiru. Abbaan alangaa, isaan yoo hiikaman biyyi hokkora keessa galti kan jechuun mormus,  “inumaayyuu biyyi ni tasgaboofti” jechuun falmiisaanii dhiheessaniiru. Obbo Sintaayyoo Chakool gamasaaniitiin Injiinar Taakkalaa Uumaa cinqitaniittu jedhamuusaanii ibsuun, isaan cinquunsaanii barbaachisaa akka ture himaniiru. Himatamtoonni biroo hafan lamas himannaan isaan irratti baname sirrii miti jechuun mirgi wabiisaanii akka eegamuuf falmachuusaanii Obbo Heenook dubbataniiru. Manni murtichaas falmii gama lamaan jiru erga dhaggeeffate booddee murtee kennuuf Fulbaana 12 bara 2013’tti beellama kenneera.	https://www.bbc.com/afaanoromoo/oduu-54197852
politics	Kongireesiin Ameerikaa aangoon Tiraampi Iraan irratti waraana Labsuuf qaban akka murtaa'u labse	Manni Maree Bakka Bu'oota Uummataa Ameerikaa labsii pirezidaanti Tiraampi garmalee Iraan irratti akka waraana hin labsineef adaba itti godhu mirkaneessan. Murteen darbe kun iddoo dimokiraatonni heddummaatan keessatti sagalee caalmaan fudhatama argatus, iddoo warri rippaabilikaanotaa itti heddummaatan-Seenetii biyyattii keessatti ammoo fudhatama dhabeera. Akka seera Ameerikaatti haala addaatiin haleellaan Ameerikaa irra yoo ga'een alatti waraana Iraan waliin raawwatamurratti kan murtee dabarsuuf aangoo qabu kongireesiidha, Ammatti Ameerikaas ta'e Iraan karoora waraana waliinii qabaachuu ifatti hin ibsine. Garuu tarkaanfiiwwan tibbana fudhataman waraanaa gadi miti. Erga torbee darbe Ameerikaan janaraala waraanaa beekamaa Iraan ajjeestee as torbee kana keessammoo Iraan gara Iraaq ce'uun iddoo waraanni Ameerikaa buufatanii jiran haleelte. Tarkaanfiin Ameerikaa torbee darbe janaraala Iraan irratti fudhatte ''Ameerikaan Humna Fayyadamtee haleellaa raawwachuunshee kan itti goolabamu ture'' Waraanni Iraan waliinii murtee kongireesiin malee akka hin raawwatamnee fi atakaaroon Iraan waliin akka dhaabbatu jedhamee ture. Labsiin kun haleellaan addaa yoo Ameerikaa irra ga'e bifa addaan tarkaanfiitti seenuun akka danda'amuu fi haalli akkasii yoo mudatu  kongireesii eeyyamsiisuun dirqama akka hin taane kaa'a. Labsiin kun akkaataa 'Walii Galtee Aangoo Waraana Labsuu Idil-addunyaa kan bara 1973tiin' kan qophaa'eedha.	https://www.bbc.com/afaanoromoo/oduu-51059010
politics	Waraana Tigiraay: Finciltoonni TPLF naannoo Amaaraatti yakka gudeeddii raawwachuu Amnastii Intarnaashinaal hime	Waggaa darbe ji'a Adoolessaa keessa humnoonni TPLF naannoo Amaaraa magaalaa Nifaas Maawucaa irratti yeroo haleellaa banan yakka dirqamaan gudeeduu, saamichaafi miidhaa qaamaa jiraattota irratti raawwachuu gabaasni Aminestii Internaashinaal agarsiise. Mirga dhala namaaf kan falmu Aminestii Internaashinaal, jiraattota magaalichaa dubbise keessaa dubartoota 16 irratti humnoonni TPLF yakka gudeeddii raawwataniiru. Dubartoonni kunneen akka jedhanitti, hidhattoonni TPLF meeshaa waraanaa isaanitti qabuun akka isaan gudeedan, saamichaa akka irratti raawwatanii fi miidhaa qaamaa irraan gahan himan. Dubartoota Aminestiin dubise yakki gudeeddii irratti raawwate 16 keessaa 14 kan tahan irratti yakki gudeeddii gareedhaan irratti raawwate. Akkasumas, finciltoonni TPLF dhaabbilee fayyaa magaalicha jiran saamuun isa, kaan ammoo mancaasuus ibseera. Waraanni naannoo Tigiraayitti gaggeeffamaa ture gara naannolee ollaa akka Amaaraatti yeroo bababl'ataa dhufee ture hidhattoonni kunneen magaalaa Nifaas Mawucaa kan galan. Naannoo Amaaraa Godina Kibba Gondaritti kan argamtu Nifaas Mawucaan humnoonni TPLF to'atanii kan turan Adoolessa 06 hanga 15/2013tti guyyoota kudhaniif ture. Qondaalli naannichaa tokko Aminestii Internaashinaalitti akka himanitti hidhattoonni TPLF guyyoota magaala Nifaas Mawucaa turanitti dubartoota 70 ol irratti yakka gudeeddii raawwataniiru. ''Ragaaleen namoota gudeedaman irraa dhageenye gochaan TPLF kan nama qaanessu, yakka waraanaafi yakkoota namoomaa irratti raawwatan biroo waliin kan wal gitudha. Gochaan isaanii safuu yookaan mirga namoomaa kan cabsedha,'' jechuun Aminestii Internaashinaalitti barreessaa ol aanaa kan tahan Agines Kaalaamaardi himan. Dabalataan hidhattoota TPLF miidhaa saalaafi fedha fooniin alatti mirga namoomaafi seerota idil-adunyaa biroo dhiisuun yakka hojjetan irratti tarkaanfiin akka fudhatamu gaafateera. Hojjetuun wajjira dhimma dubartootaa, daa'immanii fi dargaggootaa Aminestiin dubbise yeroo jedhame keessatti dubartoota 71 tahan irratti yakki gudeeddii humnoota TPLF'n raawwatamuu himan. Ministeerri Haqaa ammoo lakkoofsi dubartoota gudeedamanii 73 tahuu hime. Dubartootni miidhaa kana irraa ooluun yaada isaanii dhaabbata mirga namoomaa kanatti himan gudeeddiin kan jalqabe akkuma hidhattootni TPLF magaalicha galuu jalqabanittidha. Dubartootni gudeedaman yakka kana kan irratti raawwate humnoota TPLF tahuu kan baran loqoda dubbii isaanii fi arraba sabummaa irratti xiyyeeffate isaan dubbataa turanii fi ifatti humnoota TPLF tahuu isaanii himuu isaanii irraa tahuu himan. Finciltoonni kunneen yakka gudeeddii dabalata sabummaa isaanii irratti xiyyeeffachuun arrabsoo kabaja namaa tuqani raawwachaa turan. Inumaa bakka tokkotti ammoo yakka gudeeddii humnootni federaalaa dubartoota Tigiraay irratti raawwatan ijaa bahachuuf akka tahe dubbataa turan jedhan. Aminestii Internaashinaaliifi dhaabbilee mirga namoomaa biroo humnoota waraanaa mootummaafi milishootaan naannoo Tigiraay keessatti yakki gudeeddii bal'aan raawwatamaa akka ture kan agarsiisu gabaasa tokko baasuun isaanii ni yaadatama. Humnoonni TPLF magaalaa Nifaas mawucaatti yakka gudeedii, dubbii arrabsoo nama salphisaniifi miidhaa qaamaan dabalata saamichafi qabeenya isaaniis mancaasuu gabaasni Aminestii kun ni eera. Dubartoonni yakki gudeeddii irratti raawwate akkasumas humnoota TPLF'n qabeenyi isaanii akka jalaa fudhatame dhaabbata kanatti himaniiru. Nyaata, faaya adda addaa, maallaqaa fi moobaayila harkaa akka jalaa fudhatan himaniiru. Dubartoota 16 yakki gudeeddii irratti raawwatame sababa yakka irratti raawwatameen miidhaan qaamaa fi xiinsammuu akka irra gahes himaniiru. Buufataaleen fayyaa naannicha jiranis saamamuu fi manca'uu isaanii irraa kan ka'e dubartootni kunneen yaala argachuun akka isaan rakkise Aminestiin himeera.	https://www.bbc.com/afaanoromoo/oduu-59230169
politics	Paarlaamaan keewwatoota heeraa sadiirratti hiikni dabalataa akka kennamu murteesse	Manni Maree Bakka Bu’oota Uummataa yaa’ii isaa har’a gaggeesseen keewwatootni heeraa sadii waayee filannoo dheeressuu haasa’an ji’a tokko keessatti akka hiikni dabalataa irratti kennamu murteesse. Yaadni kun kan ragga’e sagalee caalmaan namootni 25 mormuun akka ta’e EBC’tu gabaase. Paarlaamaan ooltii isaa kanaan filannoo biyyoolessaa Hagayya dhufu gaggeefamuuf qabamee tureefi sababa koronaavaayirasiin milkeessuun hin dandamne irratti yaada furmaata dhiyaatan erga ilaalee booda sagalee irratti kenneera. Boordiin Filannoo, filannoo biyyaalessaa sagantaa qabameen gaggeessuun akka hin danda’mne beeksisuu hordofee qaawwa heeraa mudate furuuf yaada furmaataa afur dhiyeessee ture. 1. Mana Maree Bakka Bu’oota Uuummataa diiguu 2. Labsii yeroo muddamaa labsuu 3. Heera biyyattii fooyyeessuufi 4. Hiikaa heeraa gaafachuudha. Haaluma kanaan Manni Marichaa Manni Maree Federeshinii aangoo heera mootummaa keewwata 83 irratti kennameefiin keewwatoota filannoo dabarsuu wajjin ilaallatan ji’a tokko keessatti xiinxalee hiika isaanii akka dhiyeessuu murteesse. Yaada furmataa heerrii mootummaa waayee filannoo dabarsuu haasa’u haa xinxalamu jedhu kan dhiyeesse Koree dhaabbii Dhimooota Seeraa, Haqaafi Dimookraasii Paarlaamaa Itoophiyaati. Akka koree kanaatti Heera mootummaa Federaalaa Itoophiyaa keewwata 54/1, keewwata 58/3 fi keewwata 93 kan hiikni dabaalata irratti kennamu. Miseensonni Mana Maree bakka Bu'oota Uummata dhimma kanarratti yaada mormiis kan deeggarsaas dhiyeessaniiru. Walitti qabaan Koree Dhaabbii Dhimmoota Hariiroo Alaafi Nageenyaa Obbo Tasfaayee Dhaabaa kanaan dura labsiiwwan ummanni itti hin amaniin taasifamaa akka ture yaadachuun, yaadawwan dhiyaatan Heera mootummaa kan bu'uraa godhatanidha jechuu isaanii fuulaa Feesbuukii Mana Marichaarratti baheera. Obbo Tasfaayeen, akka Heera mootummaa keewwata 102 irratti ibsametti filannoo gaggeessuun hojii mootummaa federaalaafi kan boordii filannoo akka ta'e ibsuun, yaada murtee filannoo achi butuu Boordichi dhiyeesse sirriifi bu'uura Heera mootummaa kan qabudha jedhan. Kanaan alatti sochiiwwan taasifaman faallaa Heera mootummaa ta'uu isaanii akeekkachiisaniiru, Obbo Tasfaayeen.	https://www.bbc.com/afaanoromoo/oduu-52544863
sports	A﻿rsenaal 5 lakkoofsisee, Maan Yunaayitid ammoo cimina Raashford fi David de Hiyaan mirgaan galan	"T﻿apha kilaboonni Piriimer Liigii gariin isaanii si'a 12ffaa, kaan ammoo 13ffaa taphatan kanaan Arsenaal 12 mo'atee, tokko walqixa bahee tokko ammoo mo'amee qabxii 31'n Liigicha dursaa jira. S﻿haampiyoonaan bara darbee Maanchester Siitiin ammoo qabxii 29 lamaffaarra jira. T﻿aphoota 13 kan taphatan Tootenhaam fi Niiwukasil ammoo duraafi duubaan qabxii 26 fi 24n sadaffaafi afraffaa qabataniiru. S﻿adarkaa ammaa kanaan Maanchester Yunaayitid 5ffaa, Chelsiin 6ffaa, Liiverpuul ammoo 9ffaa irratti argamu. P﻿iriimer Liigiin Ingiliiz guyyoota lamaan darban (Sanbataafi Dilbata) taphatame irratti wantoonni nama hawwatan mul'ataniiru. Arsenaal tapha Yurooppaa Liigii irratti Kamisa darbe PSVtiin mo'atamee ture. Kaleessa garuu Nootinghaam Forest irratti goolii 5 lakkoofsisuun gara mo'achuutti deebiyuu qofa osoo hin taane, gara Piriimer Liigii dursuutti debiyeera. Taphataan lammii Biraazil Gabri'eel Maartineelii daqiiqaa 5ffaa irratti kan Bukaayoo Saakaa qixeessee ergeef mataan qajeelchee rukkutuun goolii miidhagaatiin jaqaban. Taphataan dargaggeessi Ree'is Nelson kan Saakaa bakka bu'ee gale ammoo goolii lama itti dabaleera.  Nelson goolii lamaanuu wal walirratti kan lakkoofsise yoo ta'u, erga Sadaasa 2020 as garee isaa kanaaf kan lakkoofse jalqaba ta'uu isaati. Gooliiwwan Tomaas Paartee fi Maartiin Odegaard tokko tokko itti dabaluun goolii 5 itti roobsuun qabxii lamaan Maanchester Siitii caaluun dursaa jira. Forest ammoo taphawwan saddet mo'amuun dhuma Liigichaa irratti argama. B﻿ukaayyoo Saakaa taphataa Reenaan Loodii irraa isa mudateen miidhamee hanga daqiiqaa 27tti si'a lama wallaansi taasifamuufillee oomaa wayyaa'uu waan hin dandeenyeef addaan kutee baheera. Saakaan goolii Maartineliin daqiiqaa 5 irratti lakkoofsise sirriitti mijeessee kenneeraaf. Miidhamuun Saakaa Ingilaad akka yaaddoo keessa galu ta'eera sababiin isaa ammoo dorgommiin Waancaa Addunyaa 2022 jalqabuuf torbeen sadii yeroo hafetti waan ta'eef. Nootinghaam Forest boqonnaan booda walumaa galatti ni mudhuke. Forest torban darbe Liiverpuuliin mo'atullee kaleessa garuu Arsenaaliif harka kenneera. Jalqaba tapha Piriimer Liigii bara kanaatiin dubbiin toora osoo hin galiiniif kan ture Maanchester Yunaayitid gahumsa isaatti deebiyaa jiraachuun isaa ifatti mul’ateera. Leenjisaan Maanchistar Siitii Peep Gaardiyoolaan Maanchistar Yunaayitid yeroo dheeraaf gatantaraa erga tureen booda dhumarratti ciminsa gaarii duraan ittiin beekamutti deebi'aa jira jechuun tapha kaleessa West Haam waliin taphateen dura yaada isaa kenneera. “Maanchistar Yunaayitid gara sadarkaa olaanaatti dorgomaa ta'uuf karaa irra jira,” jedhe Peep Gaardiyoolaa. Goolii Maaros Raashfoord lakkofosise Maanchester Yunaayitid West Haamiin 1-0n akka mo'atee ba'uuf gargaareera. Gooliin Raashoord kun kan inni Maan Yunaayitidiif lakkoofsise 100ffaa ta'uu isaati. Taphataan umuriin isaa waggaa 24 Ingilaandiif abdii ta'e kun boqonnaa ba'uudhaaf daqiiqaan torba yeroo hafutti kubbaa bareedduu Kiristiyaan Eriksan barreechee keneef mataan qixeessee manii keessa buuseera. Sababa miidhama Antooniitiin Kiristaanoo Ronaaldoon kaleessa jalqabarraa kaasee hiriirus goolii lakkoofsisuutti hin milkoofne. Keessumaa boqonnaa booda carraa goolii galchuu tokko maseenseera. W﻿arri West Haam hedduu Maanchester Yunaayitid sardaa turaniiru. Goolii galchuudhaaf irra deddeebiin yaalii jajjabaa taasisaniiru. G﻿aruu karra eegaan Maanchester Yunaayitid Daavid de Gea tasa kubbaan karra kiyya hin seentu jedheera. Kubbaa ciccimaa yaalame akka laastikaatti dhifamee qoalataa ooleera. D﻿aavid de Gea kaleessa Maanchester Yunaayitid akka mo'atee galuuf gahee addaa bahateera. L﻿eenjisaan garichaa Erik ten Hag ""akka malee cimaadha"" jechuun jajateera. Karra eegaan lammii Ispeen kun gooliiwwan sadii ol taphattoota West Haam irraa itti falfalaman karaatti hambiseera.  M﻿aanchester Siitiin Sanbata darbe Leester Siitii waliin taphatee goolii 1-0n moachuun hanga kaleessa Arsenaal gara dursaatti deebiyuutti Liigichaan dura taa'ee ture. SGoolii tokkittii Siitiin Leesteriin ittiin mo'ate kan lakkoofsise, Keviin De Bruyne ture. T﻿aphataan Maanchester Siitii sarara duraa dirree seenee osoo goolii hin lakkoofsisiin hin baane barana qalbii hedduu hawwate |Erliing Halaand miidhamaan hin taphatiin hafeera. C﻿helsiin amma taphoota 12 taphate keessaa sadiin mo'amee, sadii walqixa bahee, ja'a ammoo mo'achuun qabxii 21 qabatee sadarkaa 6ffaa irratti argama. S﻿anbata darbe Biraayitan waliin taphatee goolii 4-1n mo'amuun isaa ammoo hedduu hamilee isa buusteetti. G﻿ooliin hedduun kun irratti lakkaa'amuu qofa osoo hin taane Chelsiin taphaanillee caalameera.  Keessumaa Biraayiten yaalii goolii taasisaniin Chelsii caalaniiru."	https://www.bbc.com/afaanoromoo/articles/cw40dl9dy07o
politics	Ajajaa WBO Zoonii Lixaa Marroo: Gaaffiif Deebii guutuu sagaleen	Gaaffiif Deebii guutuu ajajaa waraana ABO zoonii Lixaa Kumsaa Dirribaa ykn Marroo waliin taasifame.	https://www.bbc.com/afaanoromoo/oduu-46698714
entertainment	Barsiisaan barattootasaa shamarranii 13 gudeede hidhaa umurii guutuun adabame	Manni murtii Indoneexhiyaa, abbaa qabeenyaa fi barsiisaa mana barumsaa bultii addaa (Boarding School) barattoota isaa shamarranii 13 gudeede hidhaa umurii guutuun adabe. Herry Wirawan barattoota shamarranii umuriinsaanii waggaa 11 hanga 16 gidduu jiru gudeeduunsaa wayita bara darbe dhagahamu, lammiilee Indoneezhiyaa akkaan rifaasise. Barsiisaa amantii ta'uunis kan tajaajilaa ture Wirawan, barattoota bara 2016 irraa eegalee gudeedaa ture kunneen keessaa saddeet ulfeesseera, ijoollee sagalis irraa horateera. Abbootiin seeraa manni murtii nama kana akka du'aan adabu dhiibbaa gochaa turan. Manni murtii bulchiinsa Bandung garuu Kibxata kaleessaa ga'eessa umurii waggaa 36 kanarratti hidhaa umurii guutuu mure. Namni kun keemikaalaan kolaafamuu (tumamuu) akka lamuu dhala hin godhannu ta'uu qaba jechuun kan abbootiin seeraa gaafatanis kuffiseera manni murtii. Yakki gudeeddii namni kun waggootaaf raawwataa ture yeroo dheeraa booda Caamsaa bara darbee barame, kunis wayita haati tokko intalli ishee nama kana biratti barattu ulfaa'uu bartetti ture. Manni murtii, Wirawan namni jedhamu erga bara 2016 bulchiinsa West Java magaalaa Bandung keessatti mana barumsaa bultii addaa (Boarding School) kan barattoonni Islaamaa itti baratan banee as yakka gudeeddii inni shamarran irratti raawwataa ture ilaaleera. Wirawan barattoota harka qalleeyyiif carraa barnoota tolaa fi faayidaalee kaan kennuun fedhii saal-quunnamtiif walitti qabataa ture jechuun abbootiin seeraa miidiyaa biyyattiitti himan. Barattoonni kunneen maatiisaaniirraa adda ba'anii yakki irratti raawwatamaa ture kan jedhe manni murtii kunimmoo yakka dabalataati jedheera. Barattoonni erga mana barumsaa kana seenanii booda bilbilli irraa fuudhama, maatii bira kan deeman waggaatti yeroo tokko qofa. Abbootiin seeraa nama kanarratti adabbiiwwan jajjaboom akka du'aan adabuu, keemikaalaan kolaasuu, akkasumas maallaqa doolaara 21,000 miidhamtootaaf beenyaa akka kaffalu itti muramuu qaba jedhanii falmaa turan. Mootummaan Indoneezhiyaa tokko tokkoo miidhamtootaaf doolaara 5,945 kaffaluuf akka jedhu himeera.	https://www.bbc.com/afaanoromoo/oduu-60373355
health	Pirezidantiin Faransaay Imaanu'el Maakroon Covid'n qabaman	Pirezidantiin Faransaay Imaanu'el Maakroon koronaavaayirasiin qabamuun erga baramee booda hoggantoonni Awurooppaa hedduu isaan walin walitti dhufan adda of baasuuf dirqaman. Maakroon, kan ganna 42, erga mallattoo ofirratti arganii booda qoratamanii vaayirasicha akka qaban baran. Guyyoota torbaafis adda of baasu jedhameera. Masaraan isaanii ''ammallee hojjataa jiru'' jechuun Maakroon dalagaarra akka jiran ibse. Pirezidantiin Kaawunsilii Awurooppaa Chaarlis Misheel fi Ministeerri Muummee Ispeen Pedroo Saanchez kanneen adda of baasuuf dirqaman keessaati. Torban kana ture Faransaay uggura biyyaalessaa torban ja'aaf ture kan xumurte. Erga weerarichi biyyattiitti eegale as namoonni miiliyoona 2.5'tti dhihaatan vaayirasichaan yoo qabaman, 59,400 ol immoo lubbuu isaanii dhabuu daataan Yunivarsiitii Joohn Hokiins agarsiisa. Biyyattiin talaallii koronaavayirasii Muddee 27 jalqabdee kennuuf karoorfatteetti. Vaayirasichaan qabamuun Maakroon erga dhagahamee booda hoggantoonni addunyaa Imaanu'el maakroonif jajjabina hawwaniiru. Kanneen keessaa Ministirri Muummee Itoophiyaa Abiy Ahimad ni argamu.	https://www.bbc.com/afaanoromoo/oduu-55350575
health	Koronaavaayiras: Itoophiyaa keessatti barnoonni haalduree akkamiin eegalame?	Manneen barnoota Oromiyaa keessan jiran baatiiwwan Onkololeessaafi Sadaasa keessa deebi’anii akka banaman Biiroon Barnootaa Oromiyaa beeksiseera. Naannicha keessatti manneen barnootaa sadarkaa aanaafi sanaa gadii Onkoloolessa 16, Godinaaleefi bulchiinsa magaalotaa Onkoloolessa 30, magaalota Naannawa Finfinnee keessatti ammoo Sadaasa 15 barumsi ni eegala jechuun Itti-Aanaa Hogganaa Biiroo Barnootaa Oromiyaa Obbo Efreem Tasammaa BBCtti himaniiru. “Ta’us garuu barnootni kutaa 8 fi kutaa 12 guutummaa Oromiyaatti bakkuma kamittuu Onkolooleessa 16 eegala,” jedhu. Murteen kun akka Oromiyaatti kan beeksisifame ta’us ulaagaalee barbaachisoo lafa kaa’aman irratti hundaa’uun murtee manneen barnootaatiin hojiirra ooluu eegala jedhu. Akka Obbo Efreem jedhanitti ulaagaaleen kun gutamaniirumoo hin guunne kan jedhu adda baasuuf ammoo biroon barnootaa godinaalee hordoffii kan gochaa turan yoo ta’u gartuun kana hordofu tokkos amma hojirra jira. Wantoota akka ulaagaatti guutamuu qaban jechuun kan ka’aman keessa tokko barattoonni hundi maaskii uffachuu qabu isa jedhu ta’uu Obbo Efreem ibsaniiru. “Kanaaf ammo maaskii gara miiliyoona 20 Biiroo Barnootaa irraa argannee raabsamaa jira. Barataan tokko maaskii lama ni argata jenne yaadna,” jedhan. Ulaagaan lammataa, manneen barnoota hundi isaanii bishaan akka argatan gochuu yoo ta’u isaan keessaa %70 kan ta’an argataniiru jedhu. Manneen barnootaa wantoota qulqullina waliin wal qabatan hunda kan akka maneen fincaaniis ta’e saanitaayizarii guuttachuu irratti akka hojjatan taasifamaa jiraachuu himaniiru. Dabalataan ammoo walirraa fagaachuun akka jiraatuuf jecha lakkoofsi barattoota kutaa tokko keessa ta’anii akka hir’isamu Obbo Efreem dubbataniiru. “Kutaan bal’inni isaa gara metir iskuweerii 56 ta’e barataa 25 akka qabatu taasisuu qabu, yoo ammoo bal’inni kutichaa kanarra xiqqaata ta’e  herreguma kanaan barataa akka hir’isan ta'a.” “Dabaree tokko irratti barataan 1,000 tokko caaluu akka hin qabnee fi barattoonni ammoo fageenya isaanii akka eeggattan,” gochuun ulaagalee ba’an keessa kan jiru ta’uu Obbo Efreem eeraniiru. Koreen kana hordofu ammoo bulchiinsa gandaa, hoggansaa manaa barumsaa, koreen maatii, waldaan barsiisotaa fi ogeessi fayyaa naannichaa jiru kana irratti akka hirmaataniif ammoo qajeelfamni ka’amee jira jedhu. Naannoleen Itoophiyaa garaagaraas barnoota eegaluufi itti fufiinsa isaafis qophii ta'uu ibsaniiru. Hoogganaan Biiroo Barnootaa naannoo Tigraay Dr Gabramasqal Kaahisaay, Ministeera Barnootaarraa deggersa argachuu baannus of-eeggannoo barbaachisu goonee barnoota eegalleerra jedhan. ''Kutaa 12ffaa ulaagaa hunda guutanii eegalanii jiru. Manneen barnootaa kutaa 12ffaa qoran 98, daree tokko keessatti barattoota 25 goonee akka eegalan taasifneerra. Haala itti barnoota eegalanis koreen pireezidantii Itti aanaa naannoo keenyaa Dr Abraham Takesten durfamu manneen barnootaa sadi daawwateera jedhan Dr Gabramasqal. Maaskiin Ministeera barnootaa irraa nuuf hin ergamne kan jedhan hooganaan kun, haata'u malee maaskii dhaabbata Tigraay deebisanuu ijaaruu TIMIT irraa argameeni kan barattoonni barnoota eegalan. Hoogganaan Biiroo Barnootaa Naannoo Tigraay Dr Yiliqaal Kaffaaloo gamasaaniin, manneen barnootaa hunda keessatti ta'uu baatus manneen barnootaa muraasni baruu fi barsiisuutti deebi'uu himan. ''Manneen barnootaa barattoota kutaa 12ffaa fi 8ffaa qoran dursanii eegalaniiru'' jedhan. Manneen barnootaa yaaddoo fi sodaa dhibee Covid-19'f cufamanii turan haal-dureewwan of-eeggannoo koronaavaayirasiif barbaachisan dursanii itti qophaa'uun barnoota eegalaniiru jedhan. Of-eeggannoo koronaavaayirasiif meeshaaleen barbaachisan mootummaadhaan manneen barnootaaf dhiyaatu kan jedhan hoogganaan kun garuu meeshaaleen kunneen manneen barnoota hunda hin geenye jedhan. Bakka harki mootummaa hin geenyetti maatiin barattootaa maaskii fi saanitaayizarii barattootaaf guutaa jiraachuu kan himan Dr Yiliqaal, teessuma tokkorra barataan tokko akka taa'ee baratu gooneerra jedhan. Barattoonni fageenya isaanii eeggatanii akka socho'an akkasumas bishaan manneen barnootaa keessa akka galan gochuudhaan of-eeggannoodhaan eegalle jedhan. Barsiisotaaf addatti leenjiin kenname jiraachuu baatus qajeelfamoota of-eeggannoo Covid-19'f godhamurratti garuu mari'ataniiru jedhan. Yeroo ammaa yoo xiqqaate namni tokko mana barnootaa bakka bu'ee akka barnoota of-eeggannoo Covid-19 kennu ni goona jedhan.	https://www.bbc.com/afaanoromoo/oduu-54605543
health	Koronaavaayiras: 'Delhiitti namoota afur keessaa tokko Covid-19n qabameera'	Magaalaa guddoo Indiyaa, Dehliitti namoota afur keessaa tokkoo koronaavaayirasiin qabamuu mala kan jedhu bu'aan qorannoo saamuuda dhiheenya gadhiifamee tokko mulliseera. Qorannoon mootummaan gaggeessee akka mulliseetti, saamuuda dhiigaa namoota 21,387 qoratamee keessaa kan parsantaa 23.48 ta'an irratti 'antibody' Covid-19 argameera. Haalli kunis tatamsa'inni vaayirasichaa magaalattii keessatti baayyina lakkoofsaa qorannoon mirkanaa'een caalaa olaanaa ta'uu mullisa. Hanga ammaattis Dehlii keessatti namoonni 123,747 koronaavaayirasiin irratti argamuu kan mirkannaa'ee yoo ta'u, kunis baayyina lakkoofsa ummata magaalichaa miliyoona 19.8 keessaa %1 kan ta'uudha. Lakkoofsi kun % 23.44 wayita gahuuttis namoonni vaayirasichaan qabaman miliyoona 4.65 akka gahu himama. Akkasumas, baayyinni namoota Dehlii keessatti qabamaniiru jedhaman %23.48 siriiyyuu gadaanaadha, sababii magaalattiin golawwan namoonni garmalee keessatti waliitti sisiquun jiraatan hedduun waan jiraniif jedheera. Haata'u malee, namoonni hedduun ammalleen saaxilamtoota waan ta'aniif malawwan ittisaa cimaa hordofuu qabuu jedhameera. Qondaaltoonnis qorannoon akkasii kun biyyattii keessatti yoo gaggeefamu kan jalqabaafi baayyee murteessaadha jedhaniiru. Sababiin isaas aanga'oonni haala tatamsa'ina vaayirasichaa haalaan akka hubataniif ni gargaara waan ta'eef baayyee murteessaadha jedhameera. Qorannichi aanga'oota mootummaa akka meeshaalee qorannoo haala gaariin dhiyeessaniifi imaammata faalama naannoo irratti xiyyeefatan akka hojjatan ni gargaara. Delhiin magaaloota Indiyaa vaayirasichaan baayyee miidhaman keessaa tokko. Magaalatiitti namoota haalaan dhukkubsataniif hirrinni siree hospitaalootaa kan mudate jalqaba torban Waxabajjiitti ture. Haata'u malee, buu'uuraalee hospitaalootaa irratti fooyyansi kan taasfame yoo ta'u, ergasiin booda lakkoofsi namoota guyyaan vaayirasichaan qabamanii gadi bu'aa dhufeera. Magaalattii keessatti torban lamaan darban keessatti guyyaan namoota 1,200 hanga 1,600 tu vaayirasichaan qabama. Kunis kan baatii Waxabajii keessa turerra wallakkaan kan hirrateedha. Guyyaa Wiixataa ammoo magaalattii keessatti namoota 954 vaayirasichaan qabame. Lakkoofsi namoota vaayirasichaan qabamanii haalaan hirrachuunis baayyina hojii qorannoo, duuka bu'insa, adda baasuun tursiisuun kan wal qabateedha. Akkasumas, magaalattii keessatti baayyinni lakkoofsa namoota guyyaan Covid-19n lubbuusaanii dhabanii hirrateera. Indiyaan seera koronaavaayirasii ittisuuf baafte laaffistus lakkoofsi namoota Covid-19 qabamanii ammas dabalaa jira. Kaleessa sa'aatii 24 keessatti qofa namoonni 37,148 ta'an koronaavaayirasiidhaan yoo qabaman, 587 ammoo du'aniiru. Biyyattii keessatti hanga ammaatti namoonni 1,171,356 Covid-19 qabamaniiru.	https://www.bbc.com/afaanoromoo/oduu-53468874
sports	Taphni Zimbaabwee fi Giinii murteessitoota dubartootaa qofaan gaggeeffamuuf	"Tapha dorgommii waancaa biyyoota Afrikaa 33ffaa Kaameeruun gaggeessaa jirturratti gareen murteessitoota dubartootaa har'a garee B jalatti tapha Zimbaabwee fi Giinii taphachiisu. Taphi garee murteessitoota dubartootaa qofaan wayita gaggeeffamu seenaa Waancaa Afrikaa keessatti isa jalqabaati. Lammiin Ruwaandaa Salima Mukansanga murteessituu dubartii yeroo jalqabaaf dorgommii kanarratti taphachiisuun hirmaattedha. Salima Mukansanga dubartoota biroo sadiin dabaalamtee taphicha gaggeessiti. Isaanis: Lammii Kaameeruun-Carine Atemzabong, Lammii Morookoo- Fatiha Jermoumi, daanyaa VAR lammii Morookoo- Bouchra Karboubi. ''Namni as jiru hunduu tapha kana qophaayee, si'oominaan eeggataa jira. Seenaa haaraa ta'ee hin beekne kana arguuf hunduu qophiitti jira,'' jedha gaazexeessaan BBC Kaameeruun, Yaawundee irraa. Lammiin Ruwaandaa Salima Amajjii 10, 2020 ture of dandeessee tapha tokko akka taphachiistu kan murtaa'e. Yeroo sana tapha Giinii fi Maalaawwii irratti murteessituu afraffaa taatee dhiyaattee turte. Duraan narsii turtee boodarra murteessituu kubbaa miilaa kan taatee Salima Mukansanga, waa'eenshee Ruwaandaa keessatti mata duree miidiyaa hawaasummaa ta'eera. Konfedereeshinii Kubbaa miilaa Afrikaatti duree murteessitootaa kan ta'e Eddy Maillet, tapha daanyota dubartootaa qofaan gaggeeffamuuf jedhu-tapha seena qabeessa jechuun ibse. ""Hojiin kun dubartootaaf cimaa akka ta'e beekna. Kanaafuu isheen akka dubartii tokkootti as ga'uuf qormaata hedduu keessa dabarteetti. Beekamtii baayyeetu isheef mala,''jechuun Konfedereeshinichi waa'ee daanyaa dubartii Salima Mukansanga barreesseera. Odeessaalee walitti dhiyaatan:"	https://www.bbc.com/afaanoromoo/oduu-60041758
technology	'Mootummaan bokkaa roobse kan jedhu dogoggora'- Gorsaa Teeknooloojii MM Itoophiyaa	Tibbana mootummaan naannolee hongeen miidhamanii turaniif bokkaa roobse oduun jedhu erga miidiyaalee biyya keessaan gabaafamee booda dhimmi kun qabxii falmii ta'eera. Keessattuu namoonni miidiyaa hawaasummaarratti wayita barreessan, mootummaan erga bokkaa roobsuu danda'ee, ''hanga lammiileen hongeen miidhaman kana eessa ture?'' jechuun komii kaasu. Dhimma kanaa fi haala teeknooloojii rooba cimmisuun roobsuu- Cloud Seeding- jedhamurratti yaada BBC'f kan kennan Waajjira Ministira Muummeetti Gorsaan Teeknooloojii Obbo Yodahe Hayilasillaasee, akkaataan miidiyaan itti gabaasan sirrii miti jedhan. Oggeessi kunis yaadni mootummaatu rooba roobsiise jedhu dogoggora ta'u himan. Ji'a gannaa dursee yeroo kana waqtii arfaasaa keessa roobni darbee darbee roobuun waanuma baratamee fi eegamuudha kan jedhan qondaalli kun, ''nutiyyuu rooba arfaasaarratti hirkanneetti pirojektii kana kan hojjenne,'' jedhan. ''Jalqaba wanti hubatamuu qabu, duumessi mijataan yoo hin jiraanne teeknooloojiin kun ofiin duumessa uumee rooba roobsuu hin danda'u. Kan inni [teeknoolojiin kun] hojjetu duumessi roobaa wayita uumamuttidha. Kanaaf ammoo yeroon kun mijataadha.'' Shaakalliin kun kanarratti hundaa'ee gaggeeffama kan jedhan Obbo Yodahe, pirojektiin kun bara 2013 eegalee baranas kan itti fufedha jedhan. ''Bara 2013 sululawwan Kaaba biyyattiirratti hojjetame. Barana ammoo iddoowwan hongeen miidhaman irratti. Boorana-Liiban irraa hanga naannoo Somaalee-Afdar darbees ammoo Kibba keessaa Koonsoo keessatti yaalame. Kutaalee kibba Oromiyaa, naannolee Somaalee fi kibbatti bakkeewwan hongeen miidhamanitti shaakalaa jirra.'' Hojiin kun garuu iddoo gogiinsi jiru, bakka duumessa jiidhaa yookiin ammoo gonkumaa roobni hin jirretti waan yaadamu miti jedhan. ''Biyya biraattis teeknooloojii kana akkaataan itti fayyadaman, bakka duumessi roobaa mijataan jirutti. Wayita roobni uumamaan roobu teeknooloojii fayyadamuun qabiyyee roobaa dabaluudha [rain enhancement]. Rooba roobsina wanti jedhu, inni hojii waaqaati.'' Teeknooloojiin hagam bu'aa argamsiiseera kan jedhuyyuu adda baasuuf yeroonsaa ganaadha jedha Obbo Yodahe. Shaakalliin teeknooloojii rooba gabbisuu kun xiyyaaraan qilleensa keessatti akkasumas ammoo lafarratti jenereetara dhaabuun hojjetamaa jiraachuus himan. ''Arsii Nageellee irraa eegalee gara kibba biyyattiitti kutaaleen jiran sulula tokko keessatti waan argamaniif, xiyyaaraan hojjetamaa ture. Torbeewwan lamaan sadan darban roobni arfaasaa suuta suuta roobaa waan jiruuf isatti fayyadamuun qabiyyee roobaa gabbisuun hojjetamaa jira. Duumessa cimmisuuf [Cloud Seeding] guyyaatti xiyyaara saditu gara kutaalee kanneeniitti balali'a.'' Magaalota akka Nageellee Booranaa, Meeggaa, Jigjigaa, Qabribayyaah jedhaman keessatti jenereetarri duumessa dacheerraa cimmisu [Ground cloud generator] dhaabbachaa jiraachuu himan. Kan naannoo Somaalee hojjetamee xumuramuu fi kan Booranaa ammoo torbee kana akka xumuramus eeran. Jenereetarri kun ogeeyyii raaga haala qilleensaa [meteorology] waliin ta'uun kan hojjtamuudha kan jedhan Obbo Yodahe, ''waqtii arfaasaa kana keessa qilleensi jiidha qabu kallattii kamirraa akka dhufu erga ogeeyyiin eeranii booda jenereetarri jiidhinsa kana gabbisuuf oolu achirra dhaabbata,'' jedhan. Ejansii Metiyooroolojii Biyyaalessaa Itoophiyaatti Daarektarri raaga haala qilleensaafi akeekachiiftuu Aadde Caalii Dabalee, bokkaan tibbana Booranaa fi bakkeewwan hongeen miidhamanii turan birootti roobe hojii teeknooloojii duumessa cimmisuun walqabata malee, waan raagamee ture miti jedhan. ''Roobni kan jiru gara kaabaa, giddu-gala biyyaa fi Kibba Lixa biyyattiiti. Asitti duumessi roobaa akka jiru ni argina. Bakkeewwan hongeen miidhamanitti warra teeknooloojii duumessa cimmisuun [cloud seeding] roobsantu turan. Nuti achi hin dhaqne.'' Roobni tibbana kutaalee biyyattii garaagaraatti roobee ture amma hir'isaa dhufeera kan jedhan Aadde Caaliin, roobni arfaasaa kun akka rooba gannaa walitti fufee kan roobu miti jedhan. Ammallee taanaan raagi jiru akka mul'isutti iddoowwan tokko tokkorraa duumessii fi darbees roobni jiraachuu waan danda'uuf, naannoleen rooba dhabanii yeroo dheeraaf turan bishaan cimmifachuu qabu jedhan. Lafti rooba osoo hin argatin yeroo dheeraaf waan tureef roobni amma roobu, carraan balaa lolaa uumuusaa xiqqaadhas jedhan.	https://www.bbc.com/afaanoromoo/oduu-60910758
health	Dr Amir Amaan: 'Kanin dalage caalaa kanin baradhe hedduu akka ta'en hubadhe'	"Ministeerri Fayyaa Itoophiyaa Dr Amir Amaan aangoo gad-lakkisuu isaanii ifatti ibsan. Aangoo lakkisuuf jiran  himamaa turus yeroo isaanirraa dhagahamuun garuu kun kan duraati. Sababni qondaalli Ministirri Muummee Abiy Ahimad erga aangootti dhufanii A.L.I Ebla bara 2010 kaabinee isaanii hundeessanii jalqabee Ministira Fayyaa ta'un tajaajilaa turan kun ittti ka'aniifi eenyun akka bakka buufaman ifatti wanti beekamu hin jiru. ""Ministira Fayyaa ta'e akkan tajajailu carraa naaf kennaniif, deeggarsa naaf taasisaniifi waraqaa gadhiisuuf galfadhe naaf fudhachuu isaaniif MM Abiy Ahimad nan galateeffadha,"" jechuun fuula Fesbuukii isaanii irratti bareessan. Dr Amir Amaan waggoota tokkoofi ji'oota saddeetiif Ministeera Fayyaa ta'un tajaajilaniiru. Isa dura achuma Ministeerichatti Di'eetaa Ministiraa  ta'un hojjetaniiru. Walumaa gala ammoo ministeerichatti itti-gaafatama garaa garaa irratti waggaa sagaliif tajaajiluu isaanii himaniiru. Bara 2001 barnoota fayyaan barumsa erga xumuranii as ogummaa fayyaafi itti gaafatamaa mootummaa garaa garaa irratti wanta dalaganiin guddaa akka hubatan ibsaniiru. ""Amma duubatti deebi'ee yeroon ilaalu kanin hojjedhe caalaa kanin baradhe, kanin kenne caalaa kanin fudhe guddaa akka ta'e hubadheera,"" jechuun barreeffama har'a ganama barreessaniin ibsan. Yeroo turtii aangoo Dr Amir Amaan ogeessonni fayyaa gaaffiwwan ijoo imaammata fayyaafi faaayidaa irratti kaasanii turan. Keessumaa bara darbe gaaffiin kunnneen cimanii hojjettoonni fayyaa hojii dhaabuuf dirqamanillee turan. Waldaan Hakimoota Fayyaa garuu hojii dhaabuu kana mormee ture. Gaaffiin kuni cimee marii Ministirri Muummee Abiy Ahimad waliin ogeessonni fayyaa taasisan alatti magaalotaafi naannolee hundatti mariin walfakkaataa taasifameera. Boodarra, ministeerichi gaaffiwwan kunneen akka deebifaman ibseera. Seerawwan ijoo bara turtii Dr Amin keessaa dhimma fayyaa ilaallatun bahan keessaa tokko beeksisni alkoolii miidiyaa irratti akka dhorkamu gochuudha. Kuni biyyattiin naannoo waajjiraalee mootummaafi bashannanaatti tamboo xuuxuun dhorkamuu erga ibsitee booda kan dhagahame ture. Turtii BBC waliin taasisaniin, Dr Amir paadiin qulqullinaa dubartootaa qaraxa malee akka biyya seenu akka hojjetan himanii turan. Gama kaaniin, magaalaa Finfinneetti guyyaan konkolaataa irraa bilisaa ['Car free day'] akka eegaluuf kaka'umsa kan ta'e Ministeerri Fayyaati. Kaayyoon kuni daandiileen konkolaataa yeroo muraasaaf konkolaataa irraa bilisa ta'ani namoonni sochii qaamaa akka taasisan gochuufi."	https://www.bbc.com/afaanoromoo/oduu-50914754
health	Koroonaavaayiras: Haalawwan odeeffannoowwan sobaan osoo hin babal'atiin ittiin dhaabuu dandeessan	"Odeessaaleen sobaa koronaavaayirasii irratti gadhiifaman intarneetii guutaa jiru. Kanaafuu ogeessonni hawaasni hundi odeeffannoowwan kanneen secca'uu keessatti kan gahee isaa akka bahuuf waamicha taasisuu. Ofii odeeffannoowwan badaan akka hin tatamsaaneef maal raawwachuu dandeessa? Maatiifi hiriyyoota kee gargaaruuf odeeffannoo isaaniif qoodu ni barbaadda. Kanaaf yeroo gorsa haraa karaa WhatsApp, Facebook ykn imeelii argattu ariitiin isaaniif qooduu dandeessa. Ogeeyyiin akka jedhanitti odeeffannoo dogoggoraa dhaabuuf salphaatti malli inni tokkoffaan takka dhaabatanii yaadudha. Yoo shakkii qabaatte, dhaabdee gadi fageenyaan qorachuudha. Namaaf qooduukeen dura, gaaffii bu'uuraa 'Maddi odeeffannoo kanaa maali?' kan jedhu gaafadhu. Yoo maddikee ""hiriyyaa hiriyyaakoodha"" ykn ""ollaa waayila adaadaakoo"" waan jedhu yoo ta'u kun rakkoo akka qabu agarsiisa. Ogeessonni guutummaa guututti sirrii ta'uu dhiisu danda'u. Garuu, odeeffannoon isaan kennan kan fira fagoo irraa karaa Waatisaapppiin argannu irraa hedduu foyya'aadha. Wanti fuulduratti mul'atu waan sirri ta'uu dhiisuu mala. Interneetii gubbaatti fuulli ogeessotaa, aanga'ootaa, mootummaafi BBC dabalatee kanneen miidiyaa sobaa uumuun ni danda'ama. Suuraalee adda addaas waan madda sirriifi amanamurra odeeffannoon kan madde fakkeessanii geddaruun ni danda'ama. Fuula miidiyaalee hawasummaafi marsaritiiwwan mirkaneeffannaa qabaniifi beekamoo ta'an daawwadhaa. Yoo odeeffannoo sana salphaatti argachuu dhabdan soba ta'uu danda'a. Yoo waan maxxanfamefi vidiyoon jiru shakkisiisaa fakkate- soba ta'u mala. Akka namootni odeeffannoo  mirkaanessan himaniti qubee gurguddaafi barreefama wal hin fakkanneen odeeffannoon ba'u yeroo baayyee oduu sobaa ta'uu mala. Odeeffannoo ""tarii dhugaa ta'uu danda'a"" amantaa jedhuun namaaf hin qoodiin. Bu'aa caalaa miidhaa gessisaa jirta ta'a. Takka takka lafa ogeessotti - akkaa doktarootafi ogeessotti fayyaa jiranitti- odeeffannoo qoodna. Kun sirrii ta'uu danda'a garuu jalqaba shakkiikee mirkaneeffadhu. Dabalataan ammo suuraafi barreefamni ati maxxansitu boodarra waan biratti geeddaramuu danda'a. Sagaleen waraabame tokko WhatsApp gubbaatti hedduu qoodamaa jira. Namni sagalee kanarratti dubbattu ""wayilaa ishee hiriyaa hospitaala keessa hojjattu qabdu,"" tokkorraa ergaa dhufe hiiktee akka himaa jirtu dubbatti. Namoota addunyaarra jiran baayyeetiin sagaleen kun gara BBCtti ergameera. Ergaan kun garuu odeeffannoo sirriifi sirrii hin taane of keessaa qabu. Yeroo ergaa tartiiba gorsaa qabu argattan, gorsa dhugaa ta'uusaa beektan tokko (fakkeenyaaaf waa'ee harka dhiqachuu) yoo of keessaa yoo qabaate inni hafe hundi dhugaadha jedhanii amanuun salphaadha. Garuu kun yeroo hunda dhugaa miti. Kun wantoota nu sodaachisan, nu aarsan, nu yaddeessan ykn nu gammachiisan kan hedduu qoodamanidha. ""Sodaan wantoota oduu sobaa guddisan keessa isa dursaadha,"" jettin ogeettin dhaabbata odeeffannoo sobaa interneeta adda baasuun gaazexxeessitoota gargaarufi First Draft jedhamu Kileer Wardil. Wantooti ejjennoo hatattamaaf waamicha dhiyeessan yeroo baayyee yaaddoo uumuuf qophaa'an- kanaaf of eeggadhaa. ""Namootni maatii isaanii kunuunsuu barbaadu, kanaaf wanta ""Maloota vaayirasicha offirraa ittiin ittisan"" ykn ""Fayyinaaf kana fudhadhaa,"" jedhu yeroo argan isaan gargaaruuf wanta danda'an hunda godhu,"" jetti. Odeeffannoo tokko kan namaaf qooddu waan dhugaa ta'eefimoo wanta yaadicha deeggartuufi? Wiirtuu Hordoffii Midiyaalee Hawaasummaa Demositti hogganaa qorannoo kan ta'e Kaarl Milar harka caalaa odeeffannoo amantaa ofiin qabnu deeggarru qoodna jedha. ""Yeroo wanta tokkoo agarree aariin waliialle mataa raasnu caalatti hubamna,"" jedha. ""Hunda caalaa yeroo kanatti, wanta midiyaalee hawaasummarratti qoodnu irratti suuta jechuu qabna''."	https://www.bbc.com/afaanoromoo/oduu-52074561
technology	Facebook haala kanaan dura argee hin beekneen kasaaraan gabaa isarra ga'uu ibse	Kubbaniyyaa haadhoo Facebook kan ta'e Meta'n Kamisa kaleessaa doolaaraa Ameerikaa biiliyoona 230 kasaaruu ibse; kasaaraan akkasii takkaa isa mudatee akka hin beeknes ibseera. Baajata kurmaanaa kubbaaniyyaarratti kisaaraa qaqqabe keessaa inni kun dhibbeentaa 26.4 qooddata. Meta'n lakkoofsi maamiloota guyyuu Facebook fayyadamanii haala waggoota 18 darban keessatti ta'ee hin beekneen akkaan gadi bu'uusaas ibseera. Kisaaraan Kubbaaniyyaa haadhoo Facebook kan ta'e Meta irra ga'e kun qabeenya Hoogganaa kubbaaniyyaa kanaa Mark Zuckerberg doolaara Ameerikaa biiliyoona 31n hir'iseera jedhe jaarmiyaan qabeenya biiliyeenarootaa baasuun beekamu- Bloomberg Billionaires Index. Hir'inni qabeenya Mark Zuckerberg irratti mul'ate kun galii biyyi Estonia waggaatti argattuun walqixa. Kubbaaniyyaan Meta gabaasa kana kan baase erga fayyadamtoonni guyyuu Facebook biiliyoona 1.929n hir'achuu ibseeti. Fayyadamtoonni Facebook hanga dhuma Muddee darbeetti ji'oota sadan turan keessatti lakkoofsi isaanii akkaan hir'iseera, isa dura ammoo biiliyoona 1.930n hir'isee ture. Miidiyaan hawaasaa guddicha addunyaa mara irratti beekamu kun seenaasaa keessatti rakkoo akkanaan keessa galee hin beeku, taateen akkanaan yeroo jalqabaaf isa mudataa jira. Meta'n morkattoota isaa kanneen akka TikTok fi YouTube waliin yoo of dorgomsiisu akkaan galii itti argataa jiru akkaan harkifataa jiraachuurrattis yaaddoo qabaachuu himeera. Dhaadhessitoonnis Facebook irraa gara kaanitti goraa waan jiran fakkaatu. Mark Zuckerberg akka jedhutti, dargaggoonni gara TikTok fi YouTube godaanaa waan jiraniif gabaan Facebook akkaan rukutameera. Kubbaaniyyaan bara kana kurmaana jalqabaa keessa galii doolaara biiliyoona 27-29 argachuuf karoorfate, xiinxaltoonni ammoo kun seenaa Facebook keessatti isa gadi aanaa jedhan.	https://www.bbc.com/afaanoromoo/oduu-60225746
politics	Kongirasii Federaalawaa Oromoo: Dubartoota filannoo dhufuuf nan qopheessa	Dubartoonni sochiifi qabsoon walumaagalatti akka Oromootti taasisan guddaadha. Keesumaa akka KFO'tti immoo carraan reebamuu, dararamuufi mana hidhaatti darbamuu bal'aadha jedhu, barreessituun Liigii dubartootaa KFO Adde DureettiI Taddasaa. Tibba filannoon dhufuttille hirmaannaa dubartootaa 'kan dhiirotaa olitti dha' gahee isaanii akka baane garuu danqaa garaagaraati irra gahaa ture jedhu Aadde Dureettiin. ''Gochaa isaanii kanaaf immoo ummanni Oromoo beekamtii ni kennaafii,'' jedhan. Yeroo ammaa kanatti akka waliigalaatti hirmaannaa dubartootaa KFO keessatti 300-400 irraa gara 2,000 olitti guddateera jedhan. Haatahu malee, dubartoonni hooggansa paartichaatti ol dhufan badaa hin jiranii jedhu, ''sababiinsaa immoo dararaaf saaxiluu mannaa iddoo dhuma jiranitti akka gumaachaniif gochaa turre,'' jedhu. Kanaaf ammaaf caasaa paartichaa waligalaa keessatti dubartoota ja'atu jira jedhan. Caasaan ligii dubartootaa hundeeffama KFO booda kan dhaabbate yoo tahu baroota darban keessa qabsoo harka lafa jalaan hojjechuun alatti laafaa ture jedhu. Gara fuulduraatti garuu hirmaannaa dubartootaa cimsuuf hojjechaa jirra jedhan. Kaayyoon Liigii Dubartootaa KFO lamadha jedhu Aadde Dureettiin, inni jalqabaa hirmaannaa dubartootaa siyaasa keessatti dabaluu yoo tahu, inni lammataa immoo mirgi dubartootaa gamaa garaagaraan jiru akka kabajamu hojjechuudha jedhan. ''Dubartiin qabsoo ishee akka cimsituufi gad-aantummaan otoo itti dhagahamiin, hin danda'u otoo hin jedhiin dhiiraan qixxee akka hirmaattuuf hojjennaa kana ammoo leenjii garaagaraa kennuurraa jalqabna,'' jedhu. Filannoo dhufu kanaafis dubartoota leenjisuudhaan lakkoofsaan akkuma dhiirotaatti akka hirmaataniif qopheessaa jirra jedhan. Dilbata ar'aa guyyaa dubartoota addunyaa irrattis kaayyoodhuma liigichaa  irratti mari'achuuf waajira KFO mummeetti sagantaa qopheessineerra jedhu Aadde Dureettiin. Kunis, ''Liigiin Dubartootaa KFO hanga yoonaa akkamitti deemaa ture, kana boodas dubartoota Oromoo akkamiin hirmaachisuun danda'ama kan jedhu,'' irratti sagantaa qophaa'edha jedhan.	https://www.bbc.com/afaanoromoo/oduu-51766086
politics	Somaaliyaa ganna 30 dabran keessatti: Taateewwan ijoo biyyattiitti ta'an kam fa'i?	Somaaliyaan waggaa 30ffaa lolli biyyattiitti eegale yaadachaa jirti. Taateen bara 1991tti guddoo yaadatamu kufaatii mootummaa Si'aad Barreeti. Kanaanis biyyattiin gara bibittinnaa'uufi seer-maleessummaati ceete. Baroota dhiyoon as garuu mootummaan federaalaa, biyyattii deebisee ijaaruun fooyya'insa gaarii milkeessaa jira, milishoota maqaa amantii Islaamaatin socho'anis magaalota ijoo keessaa dhiibee baaseera. Odeessi suuraalee odeeffannoon dabaalamuun midhaaffame kun (infographics) taateewwan ijoo biyyattiin erga 1991 keessa dabartee duraa duubaan lafa kaa'a. Suuraalee mara Getty Images irraa fudhannee midhaassine	https://www.bbc.com/afaanoromoo/oduu-55822418
health	Lakkoofsi daa'imman lakkuu dhalatanii yeroo kamuu caalaa dabale, maaliif?	Lakkoofsi daa'imman lakkuu ta'anii dhalatanii kan yeroo kamuu caalaa dabaluu qorattoonni ibsan. Addunyaarratti daa'imman lakkuun miiliyoona 1.6 ta'an waggaa waggaan ni dhalatu, kana jechuun daa'imman dhalatan 42 keessaa tokko lakkuudha jechuudha. Erga bara 1980 as lakkoofsi daa'imman lakkuu ta'anii dhalatanii dachaa sadiin dabaleera. Baay'inni daa'imman lakkuu dabaluun fiixeerra ga'uu kan ibsan qorattoonni, waggoota 30 darban keessatti lakkoofsi kun Eeshiyaa keessatti harka 30, Ameerikaa Kaabaatti ammo harka 71n dabaleera jedhan. Qorattooonni kunneen biyyoota addunyaa 165 irrati bara 2010 hanga 2015tti qorannoo kan gaggeessan yoo ta'u qorannoo kanas kan bara 1980 hanga 1985tti ture waliin wal bira qabuun qoratan. Dhiyeenya kana addunyaarraa lakkoofsi daa'imman lakkuu Ameerikaa Kaabaa fi Awurooppaa keessati heddummaataa jira. Akka addunyaatti lakkoofsi daa'imman lakkuu ta'anii dhalatanii 1,000 keessaa sagal kan ture amma gara 12tti guddateera. Afriikaa keessatti garuu lakkoofsi kun waggoota 30 darban hir'isee hin beeku, sababni isaas baay'inni uummata dabaluu waliin walqabata. Waraqaa qorannoo kana kan barreessan hojjetaan Yuunivarsitii Oksifoord Pirofeesar Kirstiyaan Moondan, biyyoonni Afriikaa fi Eeshiyaa lakkoofsa daa'imman dhalatanii akka addunyaatti jiru harka 80 qooddatu jedhan. Kanaaf sababa yoo dhiyeessan, ''yeroo baay'ee daa'imman Afriikaa keessatti lakkuu ta'anii dhalatan kanneen hanqaaquu adda addaa lama(dizygotic) irraa uumamaniidha. Hanqaaquun hormaataa lama yeroo qophaa'u lakkuun uumama. Haalli kun biyyoota Afriikaa keessatti baay'inaan mul'ata,'' jedhan. ''Kunis tarii qacceen sanyii uummata biyyoota Afriikaa fi kan biyyoota kaaniin garaagaraa ta'uu waan danda'uufidha kan mudatu.'' Lakkoofsi lakkuuwwan dhalatanii biyyoota Awurooppaa, Kaaba Ameerikaa fi biyyoota garbaan marfamanii(Oceanic) kan dabaluu eegale erga tajaajila wal'aansaan da'uun bara 1970moota keessa eegalameeti. Maloonni hormaataa gama wal'aansa yaalaatiin gaggeeffaman kunneen dubartiin tokko daa'imman hedduu akka deessuuf karaa saaqa. Dubartoonni turanii daa'ima godhatan, dawaa ittisa ulfaa fudhatanii fi waliigalatimmoo hormaatarratti rakkoo qaban yeroo baay'ee lakkuu da'uuf saaxilamoodha. Daa'imman lakkuu da'uun fayyaa haadhaafis ta'e lubbuu daa'immanii irratti rakkoo uuma. Haati tokko yoo lakkuu deessu da'umsa duraa fi da'umsa booda rakkoon ishee mudatu cimaadha. Akkaataa qorannoo kanaattti carraan daa'imman lakkuu ta'anii dhalatanii kan biyyoota galii gadi aanaa fi gidduu galeessaa keessa jiranii baayyee yaaddessaadha. Biyyoota Afriikaa Sahaaraan gadii keessatti daa'imman lakkuu ta'anii dhalatanii keessaa tokko yeroo baay'ee ni du'u, waggaa waggaan haala kanaan daa'imman 200,000 ta'an ni du'u.	https://www.bbc.com/afaanoromoo/oduu-56369911
health	Guyyaatti bishaan 'burcuqqoo' saddet dhuguun baayyachuu mala -Qorannoo	Gorsi fayyaa kanaan dura namni tokko guyyaatti bishaan ‘burcuqqoo’ saddet dhuguu qaba jechuun kennamaa ture dogogora ta’uu akka malu qorannoon akeeke. Saayintistoonni Yunivarsiitii Harvaard  guyyaatti namni tokko bishaan liitira lama ykn ‘burcuqqoo’ saddet akka dhuguuf gorfamaa ture hanga namni barbaaduun ol ta’uu qorannoon mirkaneessuu ibsan. Namni tokko bishaan guyyaatti argachuun irra jiraatu keessaa walakkaa kan ta’u nyaata keessaa argachuu waan danda’uuf, bishaan guyyaatti dhugamuu qabu liitira 1.5 hanga 1.8 hin caalle ta’uu qaba jechuun gorsaniiru. Argannoon qorannoo saayintistoota kanaa barruu ‘Saayins’ jedhamurratti torban kana ibsameera. Namni tokko hanga bishaan guyyaa tokko keessatti isa barbaachisu baruudhaaf qorannoon kanaan dura gaggeeffame namoota lakkoofsi isaanii murtaa’aa ta’e akka saamudaatti fudhachuun kan hojjetame ture. Piroofeesarri Yunivarsiitii Harvaard Joon Ispiikmaan BBC Raadiyootti akka himetti, “jalqaba namni tokko guyyaatti bishaan liitira lama dhuguu qaba  jedhamee gorfamaa kan ture dogoggora shallaguu qaba ture. “Hangi bishaan dhuguu qabnuu bishaan nyaata argannurraa fudhanurraa kan hafe ta’uu qaba. Dogoggorri akkasitti yaaduu kun kan mudate ammoo namoonni nyaata hangamii nyaatu kan jedhu qofaa gaafachuurratti kan hundaa’e waan ta’eef dogogora ture.” Yeroo qorannoon gaggeeffamutti namoonni nyaata nyaatan xiqqeessanii himachuu isaaniitiin, bishaan hanga namni tokko dhuguu qabuun ol ta’ee akka tilmaamamu taasiseera jedhe. Ammaa ammoo qorattoonni lakkoofsa namoota qorannicha irratti hirmaatan ol guddisuun, mala ittiin hanga bishaan isaan barbaachisuu ittiin adda baafatan fayyadamuun isaanii ibsameera. Qorannicha irratti namoonni 5,604 ta’an biyyoota 23 keessaa babba’an kan itti hirmaatan yoo ta’u, umuriidhaanis guyyaa saddetii hanga wagga 96 namoonni ta’an itti hirmaataniiru. Qorannicha keessatti qabiyyeewwan bishaan keessa jiran, haala qilleensaa bakka namoonni jiraatanii, saala, umuriifi haalawwan biroo ilaalcha keessa galaniiru. Qorattooonni kunneen akka jedhanitti, namoonni haalota gara garaa keessa jiran bishaan baayyeen isaan barbaachisuu kan danda’u ta’us, sana mara dhuguun isaan barbaachisuu dhiisuu danda’a. “Dhiirri umuriin isaa wagga 20ota keessa jiru tokko guyyaatti bishaan liitira 4.2 argachuuf fedhii qabaatullee, bishaan ahanga sana gahu garuu dhuguun isarra hin jiraatu,” jechuun dubbate Piroof. Ispiikmaan. Nyaata nuti guyyaatti nyaannu hedduun isaanii bishaan of keessaa waan qabaniif, qaamni keenya hanga bishaan guyyaatti isa barbaachisuu bishaan kallattiidhaan dhgnuun alatti nyaata nyaannurraa waan argannuuf kun ilaalcha keessa galuu akka qabu qorattoonni eeraniiru. Kanaaf, namoota garaa garaaa haalafi bakka garaa garaa keessa jiraniif akkasumatti duunyaadhumatti guyyaatti bishaan ‘burcuqqoo’ saddet ykn liitira lama dhuguu jechuun akka hin barbaachifne qorannichi ibseera. “Gorsi hanga ammaa namni hunduu guyyaatti bishaan ‘burcuqqoo’ saddet dhuguu qaba jedhu namoota hedduu haala gara garaa keessa jiraniif humnaa ol ta’uu danda’a. Kanaaf, bishaan namni tokko guyyaatti dhuguu qabu jedhamee kanaan dura gorfamaa ture sirrii miti; haala hunda ilaaluun, kan karaa nyaataa rgatamus ilaalcha keessa galchuun herregamuu qaba,” jedhe Piroofeesairichi. Qorannichi gara fuula duraatti uummanni addunyaa keenyaa bishaan hangamitu isa barbaachisa kan jedhu baruudhaaf kan gargaaru yoo ta’u, bishaan hanga barbaadamuun ol dhuguunis bu’aa hin malle qabaachuu akka malu eereera.	https://www.bbc.com/afaanoromoo/articles/cpvnn131dxgo
sports	Taphattoonni Iraan maaliif faaruu biyyaalessaa biyyasaanii faarsuu didan?	Hawwannaan Waancaan Addunyaa 2022 Qataaritti gaggeeffamaa jiru  taphawwan biyyoonni taasisan qofaa osoo hin taane mudannoowwan birootiins qalbii hawaasa addunyaa argachaa jira. Tapha ramaddii garee B keessaa kaleessa Ingilaand fi Iraan waliin taphatanii turan. Tapha kana irratti ammoo Ingilaand garee biyyaalessaa Iraaniin goolii 6-2 mo’ateera. Taphni kun jalqabamuuf yeroo jedhutti wanta daawwattoonni dirree magaalaa Dohaa keessatti argamu Kalifaa Internaashinaal Istaadiyem keessatti argan hedduu ajaa’ibsiisee ture. Taphattoonni Iraan biyya isaanii bakka bu’anii achitti argaman hundinuu wayita faaruun biyyaalessaa Iraan faarfamutti ni callisan. Maaliif jennaan mormii mootummaa irratti biyya isaanii keessatti gaggeeffamaa jiru deggaruun jedhameera. Yeroo faaruun biyyaalessaa Iraan faarfatamuu eegalutti namoonni tokko tokko sagalee ol fuudhanii iyyan, kaan isaanii ammoo “dubartii, lubbuu, bilisummaa,” barreeffamoota jedhan qabatanii ol baasanii agarsiisaniiru. TVn Iraan ammoo yeroo faaruun biyaalessaa jalqabamu Kaliifaa Istaadiyeem irraa kallattiin tamsaasuu jalqabee ture, garuu gidduutti dhaabuun viidiyoo kan duraan isteediyeemii keessatti waraabamee ture tamsaasuu itti fufe. Ji’oota darban keessa Iraan mormii jabaa keessa turte. Ka’umsi mormii kanaa ammoo dhimma shamarree Iraan umuriin ishee wagga 22 Maahisaa Amiinii haguuggii mataa ishee sirriitti hin godhanne jedhamuun poolisii naamusaatiin erga to’tamteen booda lubbuun ishee darbuu ture. Taateen kun mormiin Iraan keessatti akka finiinu taasisuun isa ani yaadatama. Mormii kana hordofee ammo namoonni 400 ta’an akka ajjeeffaman dhaabbileen mirgoota namoomaatiif falman ni himu. Namoonni 16,800 ta’an ammoo to’annoo humnoota nageenyaa jala oolfamaniiru. Gaggeessitoonni Iraan ammoo mormiiwwan kunneen “hokkara” diinata alaatiin qindaa’edha jechuun himatu. Deeggartoonni ammoo maqaa taphataa duraanii kan Islaamiik Rippabilik Iraan qeequun beekamaa ture kaasuun sa’aatii boqonnaarrattillee “Alii Kariim” wayita jedhan dhaga’amaniiru. Marmitoonni Iraan hedduun taphataan kun ifatti mormicha deggaruu dhiisuufi Pirezidant Ibraahim Raayiseeniin arguu isaatiif isa qeeqaa turan. Taphni kaleessa Ingilaand waliin taasisan osoo hin jalqabiin dura yaada isaa kan kenne Amballiin(Qeellisaan) garee Iraan Heyisaan Hajisaafii taphattoonni warra lubbuu isaanii dhaban “akka deeggaran” dubbateera. “Akkaataa bu’uura qajeelfama taphichaafi seerawwan Waacaa Addunyaatiin taanaan” taphattoonni kunneen “mormuuf bilisummaa” ni qabaatu jechuun leenjisaan Kaarloos Kerooshif ibseera. Gareen biyyaalessaa Iraan kun taphawwan micchummaa lama Fulbaana keessa yeroo taasisetti taphattoonni kunneen hasxaa garichaa dhorksaniiru/haguuganiiru. Ingilaandiin 6-2 mo’amuu isaaniin booda yaada kan kenne leenjisaan Keroosh tasgabbiin dhabuun biyyaa taphattoota irratti dhiibbaa taasiseera. “Yaada kubbaa miilaa hin taane fiduudhaan garicha jeequu warra barbaadan hin keessummeessinu. Sababiin isaa ammoo isaan taphattoota kubbaa miilaati,” leenjisaan garee kanaa lammii Puurchugaal ta’e. “Ijoolleen haa taphatan. Kaayyoon isaanii kanadha. Akkuma garee kaanii biyya isaaniifi uummata isaanii bakka bu’uu barbaadu. Gareewwan biyyaalessaa hundinuu biyya isaanii keessatti rakkoo qabu,” jedhan. Itti-aanaa leenjisaa duraanii kilaba Maanchester Yunaayitid kan ture leenjisaan garee Iraan kun,” wanta itti gaafatama isaanii hin taane wayita dorgommii Waancaa Addunyaa kana irratti gaafachuun sirrii miti. Kaayyoon isaanii uummatichaaf gammachuufi kabaja argamsiisuudha.” “Akka taphataatti of mul’isuudhaaf barbaaduu isaaniitiif guyyoota muraasa darban keessa waan akkamii akka dabarsan yaaduun isaan rakkisa,” jedhan. Xiinxalaan kubbaa miilaa BBC dhimma kana irratti yaada akka kennuuf gaafatame Gaarii Linker, “Ergaa jabaafi guddaadha,” jedheera. “Kubbaan miilaa humna isaa waan gariif oolchuuf carraaqaa jira,” jechuun ibse.	https://www.bbc.com/afaanoromoo/articles/clkz9y1m2zeo
sports	Tapha Riyaal Maadriid waliin taphatanirratti taateewwan mudatan akka qorataman Liivarpuul gaafate	Liivarpuul tapha xumuraa Waancaa Shaampiyoonsi Liigii Awuooppaa Riyaal Maadriid waliin taphatan irratti barfannaan mudatee fi wanti deeggartoota mudate ''dhimmoota fudhatama hin qabneedha,'' jechuun akka sirnaan akka qoratamu gaafate. Hawaasi jaarmiyaalee kubbaa miilaa dhimmoota nageenyaan walqabatan eeruun, taphi yeroo qabameef irraa barfatee akka eegalu gochuu kan ibse yoo ta'u, haala kanaan taphni kun daqiiqaa 30 ol barfateera. Taphni xumuraa waancaa Shaampiyoonsi Liigii Awurooppaa magaalaa guddoo Firaansi, Paarisittti gaggeeffame kun halkan kaleessaa (Sambata 28, 05, 2022) hanga sa'atii 4:30tti hin eegalamin ture, tapha kanarratti Riyaal Maadriid goolii 1 fi 0n Liivarpuuliin mo'atee waancaa argateera. Deeggartoonni muraasni gamoo mooraa istaadiyemiirraan yaabanii bu'uuf wayita yaalan poolisoonni aara nama imimmaanessu itti darbataa turan. Kana malees wayita daawwattoonni kubbaa miilaa kumaa kitalaan gara istaadiyemii seenan, hiriira iratti heddummaachuun waldhiphisan suuraan mul'isu ba'uu eegaleera. Namoonni hedduun osoo taphi hin eegalin dursanii isteediyemii bira ga'uu himuun, garuu aka hin seenne dhorkamuu komachaa jiru. Anfiild Kilab ibsa baaseen, ''Deeggartoonni Liivarpuul gara istaadiyemii, Istaadiyoo De Firaans, seenuuf wayita yaalanitti taateewwan isaan mudatan, akkasumas rakkoon nageenyaa fi tasgabbii deeggartota keenyarratti dhiibbaan inni uume akkaan nama gaddisiisa,'' jedhe. ''Kun seenaa kubbaa miilaa Awurooppaa keesatti dorgommii isa guddicha waan ta'eef, taateen galgala kana argine deeggartoota mudachuun irra hin turre. Gochootni fudhatama hin qabne akkanaa maddi isaanii qoratamee , qixa sirrii ta'een akka hubatamu feena,'' jedhe ibsi kun dabalun. Qaamni kubbaa miilaa Awurooppaa hoogganu, UEFA, gamasaan ''Taateewwan mudataniin lammiilee miidhamaniif guddoo gaddina. Poolisii Firaansi fi hooggantootaa akkasumas Federeeshinii Kubbaa Miilaa Firaansi waliin ta'uun sirnaan ni qoranna,'' jedhe. Haata'u malee osoo taphichi hin eegalin dura karaa Liivarpuuliin daawwattoonni galaa turan tikeetii sobaa qabatanii waan seenaniif ittifamaniiru jedhe jaarmiyaan kun. Kanarraa kan ka'e namoota hedduu gara istaadiyemii seenuuf yaalaa turan irratti dhiibbaa guddaan uumameera. Kanneen tikeetii sirrii qabatan gara istaadiyemii seensisuuf yaaliin taasifamaa ture taphichi daqiiqaa 35n akka barfatu taasiseera. Taphi erga eegalamee lakkoofsi namoota istaadiyemiin alatti hafanii heddummaataa waan dhufeef poolisoonnis namoonni kunneen akka istaadiyemiiraa hiiqaniif aara nama imimmaanessu dhukaasaa turaniiru. Poolisiin Firaansi ammoo namoonni tikeetii sobaa qabatan gara istaadiyemii seenuuf akka yaalaa turanii fi tarkaanfii hatattamaa poolisiin fudhateen haalonni tasgabbaa'uu ibse.	https://www.bbc.com/afaanoromoo/oduu-61624087
sports	Pirimiyeer Liigii Ingilizii: Maanchistar Siitiin falmee waancaa liigichaa fudhannaan, Liivarpuul kan caaluuf xiiqii horate	Leenjisaan Maanchistar Siitii Peep Gaardiyoolaa gareen isaanii Waancaa Pirimiyeer Liigii fudhatan ''gootota'' jechuun jajan. Maanchistar Siitiin waggoota shan keessatti yeroo afraffaaf waancaa kana fudhachuu isaati. Taphoonni guyyaa xumuraa Pirimiyeer Liigichaa ajaa'iba turan. Siitin durfamaa turuun isaa, Liivarpuul injifatamuu Siitii eegaa turuun isaa hawwataa taasiseera. Leenjisaan Liivarpuul kan qabxii tokkoof jedhanii waancicha dhaban xiiqii nutti horeera jedhaniiru. Warri Liivarpuul Waancaa Chaampiyeens Liigii Awurooppaa dhuunfachuuf Sambata dhufu Riyaal Maadiriid morkatu. Dirree ofiitti Astoon Viilaa kan keessummeesse Siitiin duubaa ka'un 3fi 2'n injifachuun qabxii tokkoon Liivarpuul caalee waancicha fudhate. Waancaan kuni erga Gaardiyoolaan gara Ingilaand dhufee waggoota jaha keessatti waancaa 11ffaa isaati. ''Nuyi gootota. Bara baraan yaadatamna. Taphattoonni kilabichaa yoomuu yaadatamu,'' jedhan Gaardiyoolaan. ''Wanti arganne, milkeessuuf wanta cimaa turedha. Leenjisaan Yunaayitiid duraanii irra deddeebbiin si'a lamaafi sadii milkeessaniiru. Amma nutis kana raawwanne,'' jedhan. Tapha guyyaa kaleessaarratti Liivarpuul waancicha fudhachuuf mo'amuu yookiin qixa bahuu Maan Siitii eega ture. Siitiinis hamma daqiiqaa 75 jechuunis taphi xumuramuu daqiiqaan 15 hafutti Astoon Viilaadhaan 2fi 0'n durfamaa turame. Garuu daqiiqaa shan keessatti sadii galche. Jijjiirame kan seene Ikaay Gundohaanitu seenee dalage - lama galche. Rodriin galchii biraa waan galcheef Siitiin injifannootti deebi'e. Anfiilditti Woolvis waliin kan taphataa ture Liivarpuul immoo hanga daqiiqaa 83'tti galchii tokkoofi tokkoon qixa ture. Daqiiqaa 84 irratti Saalah, 89 irrattimmoo Roobartisan galchanii 3fi 1'n injifate. Taatullee waancaa ol kaasuuf isa hin dandeessisu ture. Osoo Siitiin mo'amee jiraate Liivarpuul shaampiyoonaa ta'a ture. ''Taphni xumuraa yeroo hundaa addadha - miiraan kan guutamedha,'' jedhan Gaardiyoolaan. ''Astoon Viilaan baay'ee yaale taatullee galchiin duraa hunda jijjiirte. To'achuu qabna turre. ''Biyya kana keessatti Pirimiyeer Liigii waggoota shan keessatti si'a afur injifatte jechuun taphattoonni kuni adda ta'u isaanii agarsiisa. ''Boru daandii Maanchistar irratti biiraafi tamboo keenya qabannee gammachuu keenya ibsina. Hin yaadda'in tamboo kiyya anumatu fidee dhufa,'' jedhe Peep. Waggoota muraasa darban kana Siitiifi Liivarpuul guddoo wal morkataniiru. ''Hammi milkaa'ina keenyaa hamma cimina morkataa keenyaan qixxaata. Ani umrii koo keessa akka garee Liivarpuul argee hin beeku,' jechuun Gaardiyoolaan himan. ''Liivarpuuliin baga gammaddan jechuun barbaada - Torbanuma torbaniin akka cimnu nu gargaaran,'' jechuun ibsan. ''Amma yeroon yeroo gammachuuti. Ammas deebinee Shaampiyoonaa taaneerra.'' Liivarpuul bara dorgommii xumurame kana keessa garaagartee qabxii Siitiin caalamee ture dhiphisee tokkotti galcheera. Kaleessa tapha Woolvis dura akka waan waancaa fudhatanitti mirkaneessanii naannoo dirree Anfiilditti gammachuutu ture. Barri dorgommii baranaa Liivarpuuliif addadha. Waancaa Kaaraabaawoofi Waancaa FA fudhataniiru. ''Taphattoonnikoo barana akka ajaa'ibaa taphatan,'' jechuun Kiloopp dubbatan. ''Imalli bara dorgommii 2021-22 waan addaati. ''Shaampiyoonaa waan taataniif Maanchistar Siitiifi Peep Gaardiyoolaa, hojjetoota hundaafi taphattootaan baga gamaddaniin jedha. Itti dhihaannee turre, garuu xiqqoo hanqanne,'' jedhan. Leenisaan kilabichaa Yargan Kiloopp barana waancaa afur gara Anfiilditti fidna jedhanii turan. Garuu, hin taane. Carraan sadaffaa garuu harka isaanii jira. Gaafa Sambataa Riyaal Maadiriid waliin Paarisitti Waancaa Chaampiyeens Liigii Awurooppaaf taphatu. Erga waancaa afur argachuun milkaa'uu dhabee, sadii ol kaasuuf warri Liivarpuul carraa qabu. Waancaa liigichaa Siitiidhaan duraa fudhatame kan Awurooppaa injifachuun Kiloopp taphattoota isaanii kiisuu barbaadu. ''Hamma dandeenye hunda ni yaalla,'' jedhan. ''Har'a liigicha dhabuun Sambata dhufu hawwii injifachuu keenya dabaleera,'' jedhan. Taphni torban 38ffaa Pirimiyeer Liigii Ingiliziin abbaan Chaampiyeens Liigii hirmaatuufi kaan baramaniiru. Guyyaa kaleessaa Arsenaal 5fi 1'n Evartan yoo injifatu, Tootanhaam immoo dirreen ala Noorwich 5fi 0'n mo'ate. Kanaanis Tootanhaam Chelsii, Liivarpuuliifi Maanchistar Siitii waliin ta'un ramaddii Waancaa Chaampiyeens Liigii gubbaa akka hirmaatu mirkaneesse. Arsenaaliifi kalee Paalaasiin 1fi0 kan mo'ame garuu West Haam waan injifatameef kan baraarame Yunaayitid immoo Yurooppaa Liig gubbaa taphatu. Sadarkaa torbaffaan kan xumure West Haam immoo Liigii Konfiransiirratti hirmaata. Niiw Kaasil dhaqee 2fi 1'n kan mo'ame Barnileey immoo liigii gad aanutti bu'uu mirkaneeffate. Isaan ala Waatford fi Noorwich dursanii bu'uu mirkaneeffataniiru. Bara dorgommii baranaa galchii hedduu galchuun immoo taphataan Liivarpuul Moo Saalahiifi kan Totanhaam San Huung-Min galchiiwwan 23 galchuun kophee warqii qooddataniiru.	https://www.bbc.com/afaanoromoo/isportii-61547906
sports	Waancaa Afrikaa 2021: Murteessaa Baamlaak Tasammaa tapha Senegaal fi Burkinaafaasoo booda jajaman	"Murteessaan kubbaa miilaa Baamlaak Tasammaa Wayyeessaa kan tapha waancaa Afrikaa walakkaa xumuraa Senegaal fi Burkinaafaasoo jidduutti Roobii galgala taphatame taphachiisan deeggartootaan jajamaa jiru. Tapha Senegaal goolii 3-1n Burkinaafaasoo mo'achuun xumuraaf dabarte irratti abbaan murtii Baamlaak Tasammaa VARn gargaaramuun peenaalitii lama Senegaaliif osoo hin hayyamiin hafan. Kaardii keelloo dogoggoraan kennanis VAR ilaaluun dogoggoraa ofii yoo sirreessan mul'ateera. Murtee isaanii kana deeggartoonni fi xiinxaltoonni ispoortii jajachaa jiru. Barruun UK 'Dailymail' Abbaa murtii cimaa dorgomichaa jedhamuu qabu, abbootiin murtii Piriimer liigii Ingiliiz illee nama kanarraa barnoota fudhachuu qaba jechuun barreesse. Lammiileen Itoophiyaa hedduunis suuraa nama kanaa marsaalee hawaasaarratti qooduun, ''biyyattiif yeroo rakkisaa tahe kanatti'' oduu dansaa dhagahuu isaaniitti gammachuu qaban himaa jiru. Lammiin Itoophiyaa Baamlaak Tasammaa Waancaa Addunyaa bara 2018 irratti taphachiisuun waggoota 48 booda waltajjii idil-addunyaa irratti biyya isaa maqaa dhoofsisee ture. Murteessaan idil-addunyaa kuni tapha biyya keessaan alatti isa alaa taphachiisuufis waggoota jaha qofa jalaa fudhate. Waancaa Addunyaa Raashiyaa irratti hirmaachuun isaa oduu guddaa ture. Biyya waltajjii kubbaa miilaa irratti seenaa guddaa hin qabne Itoophiyaaf kuni milkaa'ina jedhamees jajamee ture. Innillee kanuma yaada. Gaaffii fi deebii yeroos BBC waliin taasiseen, ''Waancaa Addunyaa irratti hirmaachun anaafis biyyakoofis gammachuu guddaadha"" jedhee ture. Magaalaa Finfinneetti kan dhalatee guddate murteessaan kubbaa Miilaa Baamlaak Tasammaa, akkuma ijoollee kaanii kubbaan inni jaalatu yeroo keessa sadarka guddaaf isa kaadhime. Bara 2003 eegale murteessummaan hojjetu eegale. Waggaa jaha booda, bara 2009'tti murteessaa idil-addunyaa ta'e. Haa ta'u malee, hojii isaa kana akka hojii dabalataatti hojjeta. ''Ogummaa narsiitin hojjetaan ture. Sooshiyolojiidhaanis digirii jalqabaa Yunivarsiitii Finfinnee irraa qaba. Ammammoo, lamaan walitti fiduun gargaaraa qorataa ta'un hojjedha. '' Baamlaak murteessitoota Waancaa Addunyaa taphachiisaan keessaa tokko ta'un isaa yeroo barame gammachuun kan isaa qofa hin turre. Gammachuun kan biyyaa ture. Akka inni jedhutti murteessitoota 35 Moskootti calalaman keessaa 7 gahee eggataa argatan. Torba keessaa lama lammii Afrikaa dha. Inni isaan keessaa tokko ture. ''Moskootti gahee taphachiisuu hin arganne. Taphoota afur garuu murteessaa eeggataa tahen hojjedhee deebi'e.'' Murteessaan umurii 38 kuni tapha jalqabaa isaa Sarbiyaa fi Kostaarikaa irratti taphattoota waldhaban yeroo adda qabu irra-deddeebiin mul'ata ture. ''Osoo anii fi murteessaan olaanaa gidduu galuu baanne gama garee lamiinuu kaardiin diimaa taphattootaaf kennamuu danda'a ture. Tapha booda madaalliin ture gaarii ture.'' Murteessaa Baamlaak waancaa Addunyaa irratti hirmaachuu isaaniitin waan hedduu irraa baratu hima. Achi gahuufis adeemsa waggaa sadii fudhate. Adeemsi kunis, waltajjii kubbaa miilaa irratti ga'umsa agarsiisuu, leenjii kennamuufi calallii keessa bahu dabalata. ''Murteessitoota Afrikaa ciccimoo 10 keessaa tokko ta'uun xumura irrattis Konfedereeshiniin Kubbaa Miilaa Afrikaa murteessitoota 6 yeroo beeksisu jahaffaan argadhe.'' Baamlaak Waancaa Afrikaa kan bara 2015 fi 2017 irratti hirmaateera. Bara 2017 Waancaa Chaampiyeens Liigii Afrikaa taphachiisuu danda'eera."	https://www.bbc.com/afaanoromoo/isportii-60226382
sports	Tapha arrabsoo sanyummaan jeeqame keessatti Chelsiin Tootinhaamiin mo'ate	Tapha Piriimer Liigii torbe darbe kanaan Chelsiin Tootinhaamiin mo'ateera. Waatfoord ammoo Maanchester Yunaayitidiin 2-0 mo'achuun sadarkaa dhumaarra taa'ullee deebi'ee abdii horachuu danda'eera. Leenjisaan Chelsii Firaank Laampaard kan yeroo tokko leenjisaa isaa ture Joozee Moriinoo ga'umsa cimaan mo'ateera. Taphni Chelsiifi Tootinhaam gidduu ture kun arrabsoo taphataa sarara ittisaa Chelsii Antooniyoo Rudiriiger irra ga'een mormii jabaa kaasaas jira. Taphataan Tootinhaam Saan Heug-min boqonnaa booda yakka Antooniyoo Rudiriiger irratti raawwateen kaardii diimaan dirree keessaa ba'e. Isaan booda ture deggartoonni Tootinhaam taphataa lammii Jarman Antooniyoo Rudiriiger sanyii isaatiin arrabsan. Chelsiin carraa gama Tootinhaamiin taphataan hir'achuufiitti dabalatee rukkutaa peenaaliitiin isaan yakka karra eegaan Tootinhaam hojjeteen argatanis hedduu gargaareera. Chelsiin amma sadarkaa shanaffaarra kan jiru Sheefiild Yunaayitidiin qabxii afuriin caalee sadrkaa isaa afraffaa cimsateera. Tootinhaam ammoo sadarkaa torbaffaarra jira. Leenjistoota haaraa qacarachuun kan waliif bahan Arsenaalfii Everten ammoo 0-0 walqixa bahan tapha Sanbata darbe taphataniin. Arsenaal taphataa isaa duraa Mikeel Arteettaa leenjisaa taasisuun yoo hojii jalqabsiisu, everten ammoo Kaarloo Anchelootiidhaan leenjisaa godhateera. Maanchester Siitiin ammoo Sanbata darbe Leester waliin taphatee 3-1 mo'ateera. Liiverpuul Sanbata darbe Qaataaritti qopheerratti Filaamiingoo mo'achuun shaampiyoonaa Kilaba Addunyaa ta'eera. Taphni tokko osoo hafuu Liiverpuul qabxii 49 qabatee Piriimer Liigii dursaa jira. Taphoota 18 guutuu kan taphatan Leester, Maanchester Siitiifi Chelsiin duraafi duubaan hanga afuriitti sadarkaa qabataniiru.	https://www.bbc.com/afaanoromoo/oduu-50889478
sports	Feestivaala korma sangaa fiigsuu Ispeen irratti namoonni sadi du'an	Baha Ispeenitti miidhaa wayita korma sangaa baqatan irra gaheen sa'aatii 24 keessatti namoonni sadi lubbuu dhaban. Namoonni sadanuu feestivaala korma fiigsuu (bull running) Vaaleenshiyaa keessatti adeemsifame irratti kan hirmaatan turan. Feestivaala namoonni kumaatamaan irratti hirmaatan kanarratti, namoonni kormawwan karaa dhiphaa irratti gadi dhiifaman jalaa baqachuuf fiigu. Feestivaalli beekamaan kun waggoota lamaan darbaniif sababa weerara koronaavaayirasii ittifamee kan ture yoo ta'u, bara kana deebi'ee eegale. Falmitoonni mirga bineeldotaa taateen kun uummata akkasumas bineeldota miidhaa jira jechuun waggoota dheeraaf mormaa turan. Waggoota saddeet darban keessa namoonni 20ni feestivaala kanarratti ajjeefamanii jiru jedhu. Namoonni sadi amma du'an kunneen torbanoota lamaan darban keessa kan akka malee miidhamanidha. Taatee iddoo Pikaaseent jedhamtu Kibba magaalaa Vaaleenshiyaatti argamtu keessatti uumameen manguddoon ganna 56 tokko korma sangaan erga ol darbatamee booda kufee miidhaan sammuu irra gahe. Kaaba Vaaleenshiyaa iddoo Meeliyaanaa jedhamutti ammoo namni ganna 50 sombi isaa gaafa kormaan erga waraanamee booda hospitaala keessatti du'e. Lammiin Firaans ganna 64 Peedireegur iddoo jedhamtutti miidhama irra gaheen lubbuu dhabeera. Kantiibaan Meeliyaanaa kormi sangaa bineensadha, namoonni balaan akka kanaa uumamuu akka maluu beekaniituma itti seenu jedhan. Feestivaala jaalatamaa biyya Ispeen kanarratti lakkoofsi namoota miidhamanii yeroo gara yeroo dabalaa jira. San Fermin jedhamuun kan beekamuufi Paampiloonaa keessatti kan adeemsifamu feestivaala korma fiigsuu beekamaa irratti bara kana namoonni 35 miidhamaniiru. Vaaleenshiyaa keessatti waggaatti taateewwan korma fiigsuu 10,000 ol kan qophaa'an yoo ta'u, diinagdee Vaaleenshiyaaf gumaacha guddaa godha. Yoo xiqqaate namoota 3,000 ta'aniif carraa hojii uumuu isaa qorannoon bara 2019 dalagame tokko ni mul'isa.	https://www.bbc.com/afaanoromoo/articles/ck5n2xnp09ro
politics	Pireezidantiin Haayitii ajjeefamuu hordofee lolli qawwee jabaate	Pireezidantiin Haayitii Jovinel Mo’is Poorti aa Piriinsitti ajjeefamuu hordofee  magaalicha kessatti lolli qawwee poolisootaafi namoota ajjeecha raawwachuun shakkaman gidduutti jabaate. Hoogganaan poolisii biyyattii Liyon Chaarlis, hanga yoonatti shakkamtoonni afur ajjeefamuufi shakkamtoonni lama hidhamaniiru jedhan. Taatullee kanneen hin to’atamne adamsuun itti fufuu eeran. ‘’Shakkamtoonni kun ni qabamu ykn ni ajjeefamu’’jedhan hogganaan poolisii biyyattii kun. Aab Mo’is nama ganna 53  kan turan yoo ta’u, haati warraan isaaniis wayita haleellaan manasaatti Roobii kaleessaa qaqqabu mada’aaniiru. Hogganaan poolisii‘’shakkamtoonni yakka sana qaqqabsiisanii wayita deebi’an karaa itti cufnee, ergasii isaan wajjin walitti dhukaasaa jirra’’jedhan. Qondaaltonni biyyatti akka himanitti, shakkamtoonni Pirezedanticha ajjeesan hidhannoo sirnaa kan qabaniifi poolisoata sadii  da’eeffachuuf qabanii boodarra gadhiisuu isaanii dubbatan. Qondaalli poolisii biyyattii kun jiraattonni mana isaanii keessa akka turan gaafataniiru. Muummee Ministiraa biyyatti ta’uun yeroof kan muudaman Kilaahudii Jooseef, ajjeechaa Aab Mo’isi booda‘’Heeyitiin naasuu keessa jirti’’jedhan. Hidhattoonni meeshaalee waraanaa jajjaboo hidhan mana Pirezedantichaa tulluu magaalaa Poort oo Piriinsitti argamu dhaqanii sa’aatii 01:00tti haleelan. Aab Mo’isin rasaasaan si’a heddu rukutamuun, battala sana du’an. Reeffi Perezedantichaa madaa rasaasaa 12’n rukutame qabaachuu qorataan dhimma yakkaa Kaarli Henerii Destiin jedhaman gaazexaa Noovilisti jedhamutti himaniiru. Henerii Destiin akka jedhutti, waajjirri pirezedanticha fi kutaan ciisichaa isaa saamameera, Aab Mo’isin immoo dhiigaan laaqamee dugdaan ciiseetu argame jedhan. Haatiin warraan Mo’isii Maartiin Mo’isii haleellaa sana keessatti mada’aanii kan argaman wayita ta’u, haala lubbuu yaaddeessu keessa kan jirtu gara Filooredaa geeffamteetti. Ijoolleen sadan waliin horatan garuu ‘’iddoo nageenya isaaniif yaaddoo hin uumnetti geeffamaniiru’’jedhan qondaaltonni mootummaa biyyattii. Aab Destiin akka himanitti, ijoollee isaanii keessa tokko Jomarlii kan jedhamtu kutaa obboleessa isheetti baqachuun haleellaa sana jalaa kan miliqxe yoo ta’u,  hojjattoonni hojii mana  isaanii keessa hojjatan lama harkisaanii namoota haleelaa raawwataniin hidhamee ture jedhan. Ministirri Muummee Heeyitii Jooseef hidhattoota haleellaa qaqqabsiisan’’ergamtoota ormaan qacaramanii kanneen afaan Ispaanishii fi Ingiliffa dubbatanii’’jedhan. Afaan hojii Heeyitii Afaan Fireenchi fi Kiriyol jedhamudha. Haata’u malee, gara boodarra Minisitiirri Kominikeeshinii biyyattii lammileen Heeyitiis shakkamtoota haleellaa raawwatan keeessa jiraachu himaniiru. Viidiyoon haleellaa sana booda gadhiifame hidhattoota meeshalee waraanaa sirnaan hidhatanii fi uffata gurraacha uffatanii mana jireenya pirezedantichaan alatti dhaabachuun Afaan Ingliffaatiin‘’namni tokko otoo hin hafiin jilbeeffadhu! jechaa turan. Ameerikaatti Ambaasaddarii Heeyitii Bochit Idmoon, kanneen haleellaa sana qaqqabsiisan namoota odeeffaannoo basaasaa daddabarsa balaa sammuu namaa adoochurratti poolisiif kennnan of fakkeessanillee, basaastota Ameerikaaf hojjatan ta’uusaanii waanti agarsiisu akka hin jirre amanu. Ajjeechaa pirezedantii biyyattii hordofee karaaleen Heeyitii qullaa ta’an. MM biyyattii yeroof muudaman lammileen Heeyitii tasgabba’aanii, mana isaanii akka turan waamicha dhiyeessan dhaga’uun mana isaanii turan. MM biyyattii labsii yeroo muddamaa torban lamaaf turus labsaniiru. Labsiin kun namoonni akka walitti hin qabamnefi meeshaalee waraana akka hin qabatanii hin argamne dhorkufi ga’ee qaama seera kabachiisaniin dhimma walqabatu labsichi of keessatti hammateera. Manni Maree Tasgabbii Dhaabbata Biyyoota Gamtoomanii ajjeechaa pirezedant Mo’isirrra qaqqabe balaleeffachuun, gartuun hundi jeequmsa uumuurra akka of qusatan waamicha dhiyeessaniiru. Hoggaantoonni biyyoota addunyaa biroonis ajjeechaa qaqqabe balaaleffataniiru. Dhaabbati Biyyoota Gamtoomanii(UN) qaamoleen siyaasa Heeyitii keessatti qooda qaban dhimma jeequmsa hammessuu danda’u kamiraayyuu akka of qusatan waamicha dhiyeesseera.	https://www.bbc.com/afaanoromoo/oduu-57768380
health	Koronaavaayiras: Addunyaarratti namoonni mil. 10 Covid-19 qabamanii walaakka kan ta'an fayyan	Addunyaarratti lakkoofsi namoota Covid-19 qabaman miliiyoon 10 yoo ta'u, kan lubbunsaanii darbee walakkaa miliyoonaa caaluuf akka ta'e ragaan Yunvarsitii Joons Hopkings irraa argame mulliseera. Namoota vaayirasichaan qabamunsaanii mirkanaa'ee kanneen keessaayis kan miliyoona 2,510.323 ta'an Ameerikaa keessatti kan argaman yoo ta'u, Biraazilitti namoonni 1,313,667 qabamnii sadarkaa lammaffaarra akka jirtu ragaan kun ni mullisa. Raashiyaa namoota kuma 633 oliifi Indiyaan namoota kuma 528 ol qabaachuun sadarkaa sadaffaafi arfaffaarratti argamu. Biyyoota Afriikaa keessaa ammoo Afriikaan Kibaa namoota 131,800 galmeessuun ardii keessaa sadarkaa tokkooffarratti kan argamtu ta'u ragaan kun dabalee ibseera. Haaluma walfakkaatunis namoonni 5,06,869 ammoo erga dhukkubichaan qabamanii booda fayyunsaanii mirkanaa'uu ragaan Joos Hopkiins kun ni mullisa. Gama biraatiin ammoo addunyaarratti lakkoofsi namoota Covid-19n lubbunsaanii darbee wallakkaa miliyoonaa caaluuf jira. Haaluma kanaanis Ameerikaa keessatti namoonni kuma 125 ol kan du'an yoo ta'u, Biraazil keessatti kuma 57 dhabuun biyyoota vaayirasichaan irra caalaa miidhaman jedhameera. Itoophiyaatti namoonni kuma 5,570 vaayirasichaan qabamanii, kanneen 2,015 ta'an dhukkubicha irraa bayyanatanii, 94 ammoo lubbunsaanii dhabuun ministira fayyaa biyyattiin himame.	https://www.bbc.com/afaanoromoo/oduu-53201632
entertainment	Kiim Kaardaashiyaan qormaasa seeraa si'a sadii kuftee afraffaarratti milkoofte	"Kiim Kaardaashiyaan yaalii marsaa afuriif taasiteen booda qormaata seeraa marsaa duraa murteessaadha jedhameen milkaa'uu ibsite. Qormaata akka bulchiinsa Kaalifoorniyaatti 'baby bar' jedhamuun beekamu kana darbuun ishee hojii yeroo mara hawwitu argachuutti dhiyaachuushee agarsiisa. Qophii bashannanaa TV  irratti walitti aanee dhiyaatuun hedduu kan maqaa gaarii qabduufi haadha qabeenyaa kan taate Kiim Kardaashiyaan, qormaata kana darbuushee miidiyaa hawaasaarratti ibsuun galma ni geenya jettanii yaaddanirraa gonkumaa abdii kuttanii  duuba hin deebiyiinaa jechuun hordoftootasheef ergaa dhaamte. Dubartii umuriin ishee ganna 41 ta'e kun hanga Waayit Hawusitti deemuun haqa ilaalchisuun haaromsi akka gaggeeffamuuf waggootaaf hojjechaa turteetti. Bara 2019 keessa ammoo hojii haqaaf dhaabbachuu kana caalaa cimsuuf Seera barachuu akka barbaaddu ifa goote. Digirii jalqabaa osoo hin fudhatiin ogeessota seeraa dhuunfaan ishee qajeelchaniin hojiirratti karaa shaakalaa deemaniin barachaa jirti Kaardaashiyaan. Barumsi kun  cimaa ta'uu qofa osoo hin taane 'mala barnoota seeraa karaa idilee caalaa ulfaataafi waan danda'amullee akka hin fakkaanne' kanaan dura Kaardiyaashiyaanitti himamee ture. Haata'u malee, Wixata erga gammachuu ishee qaqqabeen, qormaata seeraa Kaalifoorniyaa kan waggaa jalqabaafi murteessaadha jedhame carraaqqii marsaa afuriin booda darbuu dandeesseetti. ""Warra barumsa seeraa ani barachaa jiru hin beekneef:  hojiin kun salphaa akka hin taane ykn akkasumaan salphaatti harkatti akka naaf kennamutti hin ilaaliinaa. Ani qormaata kana waggaa lamaan darban keessatti si'a sadiin kufe, garuu yeroo gara garaatti deeggarsa argachuun cimee qayyabachuun kunoo hangan akkasitti milkeessuurran gahe!"" jetti. Kardaashiyaan ergaa tiwiitarasheerratti barreessiteen namoota qormaata kana keessatti, barnoota guyyaa guyyaan taasiftuufi qormaata hojii qabatamaan agarsiisuu torbanii gara orbaniitti taasiftuun ishee gargaaran galateeffatteetti. Walumaagalatti carraan qormaata kana darbuu jiru %20 akka ragaa dhiyeenya kana baheetti. Kaardaashiyaan seeraan eebbbifamuudhaaf ammallee barumsa dabalataafi  qormaata birootu ishee eeggata. Akka shallagaa Foorbsiitti, qabeenyi Kaardaashiyaan  Onkoloolessa keessa miliyoona 780 irra gara biliyoona tokkootti guddateera. Dubartiin beekamtuun kun, hordooftoota hedduu miidiyaa hawaasarratti qabdu fayyadamuun daldalashee beeksifattee jirti. Hordoftootiishee miidiyaa hawaasarratti (Instagram; miliyoona 213, Twitter miliyoona 69.7) gahu. Guraandhala keessa, abbaa warraasheee raapparii beekamaa Kaaniyee Weest hiikuuf galmee banteen erga bultii waliin ijaarratanii waggaa torbaan ijoollee afur waliin horataniiru adda bahaniiru."	https://www.bbc.com/afaanoromoo/oduu-59601027
politics	Dubartoota Keeniyaa siyaasa dhiirri dhuunfate cabsuuf qabsootti jiran	Aadde Geediyaa Adan Maammoo, ganna 34, haadha ijoollee lamaati. Namni gosaan walqoodee wal ajjeesu ishee ‘hubnaan’ bulchaa ta’uuf yaadde. Silaa milkoofte yeroo jalqabaaf ta’a. Bulchaa ta‘uuf kan feete rakkoon qofti waan jiruuf garuu hin turre. ‘’Bungooti [Miseensa Paarlaamaa] cufti warri dhiira, senaatar dhiira, governor [bulchaa] dhiira, itti-aanaan governor [i/aanaa bulchaa] dhiira,’’ jechuun komatti. Garuu, qormaati biraa ishee qunname. ''Ammoo nan beekani, siyaasaa keessa hin jiru.’’ Beekamuu dhabuunimmoo sagalee ishee dhabsiisuu mala. Rakkoon kana caalu garuu jira. Yaada ishee kana akka dhiiftu gosti ishee gaafate. Gosti keessaa dhalatte Saakuyyeefi kan itti heerumte, Reendila, ishee dhowwuu dubbatti. Sababniis dorgomtoonni kaan kan isaan sagalee kennuuf yaadan waan jiraniif sagalee dhabuu malta jechuun ''waanuma dhibii [biraa] hojjedhu’’ jedhaniin. Lakkoofsi dubartoota filannoo Keeniyaa baranaarratti aangoo siyaasaa argachuuf dorgoman bara kaanirraa wayya. Garuu ammallee xiqqaadha. Ragaan Komishinii Filannoo Keeniyaa akka agarsiisutti hirmaannaan dubartootaa bara 2017 7% turerraa barana 11% guddate. Haa ta’u malee, hedduun isaanii sababa aadaa, duudhaafi amantiirraan kan ka’e danqaan isaan qunnama. Akka hin dorgomne dhorkamu. ‘’Warri horii [horsiisan] mara hedduu fulaa nami dhiiraa itti jiru kan nama uwwaa [dubartoota] hin xiqqeessani. Akkasiin jaarroleen na keessaa baasten hin taa’u jedhe. ‘’Kanuma uwwaa namni jabaa harkaa qabe hojii hojjechuu hin danda’a,’’ jechuun dorgommii biraa seente. Yeroo ammaa bakka buutuu dubartootaa bulchiinsa yookiin Kaawuntii Marsabiit [Women Representative] ta’uf dorgomuu jirti. Dorgommii kana dubartii qofatu dorgoma. Mootummaan Keeniyaa Paarlaamaa keessa bakka bu'iinsa dubartootaa guddisuufi carraa kana uume. Yeroo ammaa Geediyaa malee dubartoonni jaha dorgomuutti jiru. Dorgomtoota Geediyaa keessaa tokko Aadde Faaxumaa Hawwaa Rariidha. Siyaasa seenuuf jedhanii hojii dhaabuu dubbatu. Aadde Faaxumaan waggoota 15 barsiistuu turan. Garuu akka Aadde Geediyaa miti, paartii hin qabani. Kanaaf, qofaa dorgomu. Kanneen kana dura dorgoman qeequ, waan wayyoo qabu akka dalagan amanu. ''Nama uwwaa [dubartii] kan beelaan gaggabe arge. Ardaa Gaddaa Kormaa Sololootti. Guyyaa sun akka malee garaa hammaadhe,'' jechuun sababa siyaasa akka seenan isaan dirqe himu. Hongeen waggoota 40 keessa isa olaanaadha jedhame biyyoota Baha Afrikaa kanneen akka Keeniyaa, Itoophiyaafi Somaaliyaa hubeera. Dubartoota Kaaba Keeniyaa duula filannootti ko’ooman keessa Aadde Haliimaa Qaliif Kuusenis tokko. Yeroo ammaa Mana Maree Kaawuntii Marsabiit (Member of County Assembly Marsabit central) ta’uf dorgommiitti jiru. Akka dorgomtuun kuni jedhanitti bakkee filannoo – isaan ward jedhuun -  isaan dorgomaa jiranitti dubartiin isaan callaa yookaan qofaadha. ‘’Kuraan kuni guddinuma dhiiraatu fuulaa hojjeta. Anni warra dhiiraa kana danda’ee waliin duula tolchee karaa danda’un dur deema malee ta’u hin danda’a jedha.’’ Dorgomtoota sagal teessuma kanaaf dorgoman keessaa saddeet isaanii dhiira. Aadde Haliimaan qofaa isaanii dhiirota kaan dorgomuutti jiru. ''Gaafa qaraa tokko xiqqoo hin shakkani,’’ jechuun hawaasi hooggansa dubartiirraa shakkii akka qabu hubachuu dubbatu. ‘’Yoo ati ilmaa durbaa qabaatte suni jedhee naa dhahi jedhee biyyallee guddoo laaffifadhe,’’ jedhu. Akka yaada isaaniitti amma hawaasi jijjiirameera. ‘’Position cufa akka nama uwwaa hojjechuu hin dandeenya,’’ jechuun himu. Aadde Haliimaan waggoota 18’f erga barsiisaa turan booda gara siyaasaa fulleeffatan. Maal jennaan? ‘’Ani guddoo jijjiirama fedha. Ardaa tan keessa namuma dhiira callaatti nuuf bulchaa ta’a. Siyaasa waan akka malee jaaladhu,’’ jechuun ibsu. Kaaba Keeniyaa bulchiinsa yookiin Kaawuntii Marsabiititti hawaasi gosa gosaan waan walitti hammaateef baatii Caamsaa eegalee uggurri ka’ameera. Hawaasnis ta’e warri nu filadhaa jechuun duula gaggeessu ajandaan isaanii guddoo nagaafi nagaadha. ''Nadheen hedduutu dhirsa dhabe, ilmaan hedduutu abbaa dhabe,‘‘ jechuun waan taajjaban Aadde Faaxumaan dubbatu. Kanaaf ajandaan isaanii ijoo nagaa fiduudha. Mana barumsaattis walaloo nagaa tolchanii ijoollee shamarran somsisuu/ barsiisuu dubbatu. Ajandaan Aadde Geediyaas nagaa busuudha. Gosa Booranaas ta’e Gabraa ala ta’un isaanii dhageettii naa dabala, akkasumas kuraaf [filannoo] faayidaa akka qabu amanu. Geediyaan kana dura hooggantuu damee turizimii bulchinsichaa ta’un tajaajilte. Aadde Halimaanis ajandaan isaanii kanuma. Keessumaa bakkeen filannoo isaan itti dorgoman rakkoo nageenyaa hamaa qaba. Yoo milkaa’anis wanti guddaa hawaasi biraa eegu rakkoo kana akka furanidha. '‘Wanti kuni waan irra ejjanii ilaalan qabdi,’’ kan jedhan Aadde Haliimaan akka dubartii tokko ‘’hojii kana nan danda’a,'' jedhu. Bulchiinsota Keeniyaa keessaa 14 hawaasi xiyyeeffannoo fedhu [marginalized community] keessa jiraatu akka ta'e gabaasi Baankiin Addunyaa bara 2014 baase eera. Hawaasa kana keessa olaantummaan dhiiraa guddaa ta’uufi dubartoonni hiree isaaniirratti murtii dhoowwamuun egeree isaanii rakkoo buuseera. Sababa barsiifataafi aadaa dubartiif dursa hin kennineen dorgommii siyaasaa keessaa dhorkamu. Aadde Keeli Maarinaa Kokuwaayi saba Maasaayi keessaati. Yeroo ammaa miseensa Paarlaamaa Bahaa Kajiyaado ta’uf dorgomuutti jiru. Hanga abbaan warraafi hawaasi ittiin waliigalutti dubartiin siyaasa yookiin hooggansa keessa akka seenan tasa hin jajjabeessan jechuun dubbatu. '‘Rakkoon guddaa abbaan warraa akka isaafi ijoollee dhiiftee deemte yaada. Dubartiin akka mana turtu amanama.’’ Dubartoonni hawaasa gad-aanoo keessaa dhufan duula na filadhaarrattis rakkoon isaan qunnama. Dubartootni hawaasa hacuucame keessa jiran fageenya hamma warri kaan imalan adeemuun ni danda’ama jechuun ejjennoo isaanii ibsu.	https://www.bbc.com/afaanoromoo/articles/cz9k10rvx5go
health	Dhaabbati uffanni isaa Covid-19 ittisa jedhe pawoondii miiliyoona 2.6 adabame	Dhaabbati Awustiraaliyaa uffata ispoortii hojjetu uffanni isaa tatamsa’ina Covid akka dhaabee fi “balleesse” waan dubbatteef paawondii miiliyoona 2.6 adabame. Lorna Jane uffatta isaa yemmuu beeksisuu “teeknolojii addaa” LJ Shiild jedhamu kan “tatamsa’ina dhibee hunda” ittisu qaba jedhee ture. Dhaddacha irratti abbaan murtii garuu beeksisi dhabbata kanaa “dogoggorsaa, kan maamiltoota adamsuuf qophaa’ee fi kan balaarra nama buusuu danda’udha,” jedha. Lorna Jane murtee mana murtii simateera. Dhaabbatichi odeeffannoo sobaa dhiyeessitoota isaan akka dogoggorfame waakkata. “Dhiyeessaan keenya ammannuun mi’i keenya akka waada seenametti hojii isaa hin hojjenne nuun jedhe, “ jechuun hogganaan Lorna Jane, Biil Kilaarksan himeera. “Teeknoolojiin LJ Shield Awustiraaliyaa,, USA, Chaayinaa fi Taayiwaan keessaatti akka gurguramaa jiruu fi akka baakteeriyaa fi vaayirasii ittisuu danda’u nu amansiisani. Maamiltoota keenyaaf bu’aa gaarii buusaa jirra jennee amanne.” Himannii seeraa kun gara Komiishinii Daldalaa fi Dorgommii Awustiraaliyatti  (ACCC)kan dhiyaatte Adoolessa darbe keessa yemmu Lorna Jane uffata kana gurguruu eegaledha. Murtee Jimaaata maxxanfameen, abbaan murti mana murti federaalaa, Lorna Jane “mamiltootaaf madda saayintifikaa fi teeknolojii akka qabutti dhiyeesse,” dhugaatti garuu homaa hin qabu ture jedheera. Manni murtii dhaabbata kana kan adabe “maamiltootaaf odeeffannoo sobaa fi dogoggorsaa kennuufi wanta uummata doggogorsu keessatti hirmaateera,” sababa jedhuuni. “Kun gocha badaadha, sababiinsa odeeffannoo sobaa madda hin qabne kan fayyaa uummataa miidhuu danda’u waan darbarseefi,” jedha ACCC irraa Rood Siimsi. “Duullii dandalaa isaa hundi feedhi uummanni weerara irraa of eeguuf barbaadu irratti kan hundaa’edha.” Dhabbatichi hundeessituun isaa, Lorna Jeen Kilaarkisan, beeksisa uffata LJ Shield kana ilaalee akka raggaasistee fi ofii ibsa miidiyaa irratti akkasumas viidiyoo Inistagiramii irratti odeeffannoo sobaa beekaa akka kennite amaneera Adde Kilaarkisan, Lankashiir itti dhalatte boodarra maatii ishee waliin daa’ima taatee gara Awustiraaliyattti kan godaante yoo ta’u, dhabbata ishee kana wagga 30 ol dura eegalte. Daldalli Lorna Jane, Awustiraaliyaa, Niiw Ziilaand US fi Singaappoor keessaatti suuqii kan qabu yoo ta’u, abbaan murti beeksisa dogoggoraa isaa sirreessu akka maxxansuuf ajajameera. Kana boodas yoo madda sirrii qabaateen ala waggaa sadiif waa’ee uffataa ispoortii isaan wal qabatee wa’ee ittisa vaayirasii haasa’uu akka hin dandeenyeef ajajameera. Torban darbes dhabbatti kun “beeksisa seeraan alaa’ Covid waliin wal qabate taasiseera himata jedhuun to’annoon qorichaa Terepiyuutikii doolara Awustiraaliyaa 40,000 akka adabamuuf murteesse .	https://www.bbc.com/afaanoromoo/oduu-57947363
sports	Waancaa Addunyaa 2022: Taphataan Kiristaanoo Ronaaldoo bakka bu'e Gonkaaloo Raamos eenyu?	Kibxata galgala dorgommii Waancaa Addunyaa 2022 mo'atanii darbuu Poorchugaal fi Siwiizarlaand walitti fideen Poorchugaal 6-1n mo'achuun gara marsaa itti aanu nuusa xumuraatti dabarteetti. Nuusa xumuraa- biyyoota saddeet calalamanii darban jechuudha. Biyyi taphataa collee addunyaa irratti gurra guddaa qabu Kiristaanoo Roonaaldoo, Poorchugaal, galchii hedduu akkasiitiin biyya Awurooppaa biraa Siwiizarlaand yeroo mo'attu namuu Roonaalduu kaasuu hin oolu. Garuu Kiristaanoo Ronaaldoo daqiiqaa muraasa gara dhumaa jijjiiramee galee qofa taphate. Taphni osoo hin jalqabamiin duras oduun jiru martinuu akka Kiristaanoo Ronaaldoo hiriiree hin taphanne ture. Bakka isaa taphataan Poorchugaal biraa Gonkaaloo Raamos jedhamu saatii guutuu akka taphatuudha. Iji kaameraa isteediyoomii keessa ture yeroo kamiyyu, nama kamiyyu caalaa goolii kan lakkoofsise Ronaaldoo irratti walgahaa turan. Kun ammoo tapha kaleessaan dura turerratti taphataa biraan jijjjiiramuu isaa ilaalchisuun waanta inni jedhe leenjisaa garee Fernaadoo Saantos waan mufachiisee tureefidha. Bakki teessuma taphattoota warra suuraaniin marfamee yeroo Kiristaanoo Ronaaldoo faara badu ykn fuula dheekkame agarsiisu eeggataa oolan. Ronaaldoon erga bara 2008 kaasee tapha Poorchugaal biyyi isaa taphattu jalqabarraa hafee hin beeku. Kan kaleessaa kun isa jalqabaati. Haata'u malee, boodarra qalbiin daawwattootaas ta'e kaameraan Ronaaldoo duukaa turan gara dirree walakkaatti deebiye. Taphataa dargaggeessa umuriin isaa wggaa 21 kan bakka Kiristaanoo Ronaaldoo gale carraa argateen goolii sadii galchuun hatiriika hojjete. Raamos Kiristaanoo Ronaaldoo eeggataa taasisee hiriiree kana galmeessisuu isaatti hedduutu gammade. Yeroo leenjisaan Poorchugaal Saantos Ronaaldootiin hambisee dargaggeessa kana hiriirsisutti, bu'aa guddaa hanga kana eegee hin turre ta'a. Gareen isaa Waancaa Addunyaa irratti galchii ja'a lakkoofsisuun mo'achuu qofa miti, taphataan inni bakka Ronaaldoo galche sadii lakkoofsisuun isaa milkaa'ina addaa ta'eera. Raamos erga bara 1961 taphtaan Hangaarii Filooriyaan Albert Waancaa Addunyaa irratti hatiriika hojjeteen as taphataa umurii xiqqaan seenaa hojjete ta'eera. Kilaba Benefikaatiif kan taphatu Raamoos goolii sadan lakkoofsise keessaa kan jalqabaa galchuuf daqiiqaa 17 qofa isa fudhate. Raamos boqonnaa dura goolii lamaffaa lakkoofsisuun, boqnnaarraa erga deebi'ee ammoo goolii sadeeffaa galchuun daqiiqaa 74ffaa irratti jijjiirmee bahe. Taphataan kun gooliiwwan lakkoofsise sadan qofa osoo hin taane yaaliiwwan ciccimaa inni taasise shakkii tokko malee Ronaaldoo bakka bu'a abdii jedhu uumeera. Ronaaldoon taphawwan Waancaa Addunyaa mo'anii darbuu ja'a irratti gooliiwwan saddet lakkoofsise. Raamos ammoo tapha tokkicha kanarratti Poorchugaaliif sadii lakkoofsiseera. Ijoollummaa irraa kaasee Benefikaa keessatti kan guddate Raamos, hanga kaleessa tapha Siwiizarland waliin gaggeeffamerratti ajaa'iba hojjeteetti taphoota sadiirratti dhiyaatee walumaagala daqiiqaawwan 33 qofa taphate. Tapha michummaa Sadaasa keessa Naajeeriyaa waliin taphatan irratti biyya isaaf daqiiqaa 23 taphatee goolii tokko lakkoofsiseera. Isaan booda dorgommii Waancaa Addunyaa 2022 Qaataar kana irratti tapha Gaanaa waliin taphatan irratti dhumuuf daqiiqaan lama yeroo hafutti, kan Yuraagaay waliin taasisan ammoo yeroo daqiiqaan saddet hafutti seenee taphateera. Kilaba Benefikaa keessatti ammoo baruma kana keessa taphoota 21 taphatee gooliiwwan 14 galchee, kubbaa ja;a ammoo gooliif mijeessee kenneera. Tapha bara darbeetiin ammoo taphawwan ja'a taphatee goolii torba lakkoofsiseera. Dorgommii Waancaa Addunyaa 2022 Qaataaritti gaggeeffamaa jiru kana irratti taphataa jalqaba hatiriika hojjetes ta'eera Raamos. Dorgommii Waancaa Addunyaa irratti hatiriika hojjechuun bara 2002 irratti taphataan Jarman Miroslaav Kiloos kan yaadatamu yoo ta'u, taphataa kamiyyu caalaa Waancaa Addunyaa irratti goolii hedduu galchuun kan beekamu Kiristaanoo Ronaaldoo ammoo bara 2006 umurii ijoollummaan hatiriika hojjeteera.	https://www.bbc.com/afaanoromoo/articles/c1vek9d4rz3o
health	Pirezidantiin Laayibeeriyaa koronaavaayirasii irratti sirba baasan	Pirezidantiin Laayibeeriyaa Joorji Wiihaa hubannoo ummataa cimsuuf jecha koronaavaayirasii ilaalchisuun sirba baasan. Taphataa kubbaa miilaa beekamaa kan turan pirezidaantiin Laayibeeriyaa Wiiha magaalaa guddittii biyyattii Firii Taawon keessaa istudiyoo waraabbii mataasaanii qabu. Pirezidaantichi sirba baaqqee kana hojjachuun kan eegalan osoo weerarri koronaa biyyasaanii Laayibeeriyaatti hin mul'atin dura akka tura dubbi himaan isaanii dubbataniiru. Laayibeeriyaa keessatti hanga ammaatti namoota sadii qofaatu koronaavaayirasiin qabamunsaanii mirkanaa'e. Sirbicha kanarratti pirezidaantichi sirbuurra haasaa kan taasisan kan fakkaattan yoo ta'u, walaloon muziqichaa immoo ergaawwan attamiin koronaavaayirasiin akka ittifamuufi mallattoowwan isaa kan ilaallatuudha. Pirezidantichi muuziqaa isaanitiin cimsanii kan gorsan, dhukkubicha irraa ofi ittisuuf malee inni olaanaan harka keenya dhiqachuudha jedhaniiru. Dheerinni muziqaa pirezidanti Wihaa kunis gara daqiiqaawwan jahaa kan ta'u yoo ta'u, garee faarfattoota wangeelaatiin dabaalameera. ''Hundi keenyaa waliin haa kaanu. Kaanee koronaa haa ittifnu,'' jedha.	https://www.bbc.com/afaanoromoo/oduu-52059882
entertainment	'Sababiin areeda qabuuf akkan hin bareennetti takkaa yaadee hin beeku'	Isin akkuma tasaa osoo maatii keessan keessaa, haatii warraa keessan ykn obbooleettii ykn intallii keessan osoo areedi dheeraan fuulasheerratti biqilee maal gootu? Dubartii Indiyaa areeda fuulashee guddifattu tunis namootaan dinqisiifannaafi balaalleeffannaa akka irra gahu himti. Garuu isheen balaaleeffannaafi arrabsoo kamiinuu gonkumaa akka hin saalfannee (hin qaanoofne) dubbatti. Dubartii Indiyaa yeroo keessa areeda baafte muxxannoofi mudannoo ishee akkasiin BBCtti himte. Maqaanshee Shiyjaa jedhamti. ''Hareedakoo nan jaaladha,'' jetti dubartiin umuriin waggaa 35, Shiyjaan. Namoonni karaa miidiyaa hawaasaatiin suuraa ishee arganiifi kanneen qaamaan argan hundi maaliif akka areeda guddiftu yeroo baayyee gaafatamti. ''Ani kanan jechu danda'u waanan jaaladhufan. Baayyeen jaaladha,'' jetti. Dubartii maqaa tokkichaan waamamtu tunis, biyya Indiyaa aanaa Kaanuur kibba bulchiinsa Keraalaa keessa jiraatti. Akkuma dubartoota baayyee biraas, barootaaf hidhiishee gubbaatiin olitti riifeensa xiqqoo qabdi turte. Isheenis rifeensichi gonkumaa haaduuf akka hin barbaadne dubbatti.\nGaruu ammoo waggoota shaniin duras, riifeensi hidhii gubbaa isheetiin olii kuni baayyachaa dhufuun ifatti mulachu eegale. Shiyjaanis akkuma jiruutti dhiisuuf murteessite. ''Kanaan booda isa malee jiraachu yaaduu hin danda'u. Yeroo weerarri Covid-19n eegaleetti sababii fuulakoo haguuguuf jecha yeroo hunda maaskii kaawwachu jibbeen ture,'' jetti. Namoonni ishee argan hedduun akka areeddashee kana haadduuf gaafatanilleen ishee hin barbaaddu. ''Sababiin areedda qabuuf jecha akkan hin bareenneetti takkaa yaadee hin beeku ykn yaaduus hin qabu.'' Yeroo baayyee dubartoonni fuularratti riifeensa qabaachuun gaarii akka hin taaneetti tiit himamuun gatii baasani haaduu. Haata'u malee bara kana keessa dubartoonni muraasni rifeensa fuulasaanii irraa haaduu dhiisuun ilaalcha sana faallaa dhaabbataa jiru. Bara 2016 keessas gaggeessituun duula ilaalcha gaarii qaamaa (body positivity campaigner) Haarnaam Ka'uur dubartii dardara addunyaa areeda baafte ta'uun galmee addunyaa Giinas irratti galmoofte. Gaaffiifi deebii kana dura taasifteen, arrabsoo baayyee keessatti of jaalachuu baruun akkamitti akka riifeensa fuulasheerraa amantee fudhachuuf akka gargaare himte turte. Shiyjaadhaaf ammoo areeddashee guddisuun qaama eenyummaa isheeti.\n''Waanuman jaaladhuun hojjadha. Osoo lubbuu lama qabaadhee, tarii lubbuu tokkoon warra kaaniifiin jiraadha ture ta'a'' jetti. Ilaalchi akkanaa kunis waggootaaf rakkina fayyaa keessa darbuurraa kan dhufeedha. Shiyjaan yeroo jahaaf wallaansa baqaqsanii yaalamu taasifte jirti. Fakkeenyaaf, tokko harmashee keessaa dhiitoo baasuuf, tokko gadaameessa keessa dhiitoo baasuufi kkf yeroo jaha wallaanamte beekti. ''Yeroo hunda yoon wallaansa baqaqsanii yaalamu keessaa bahutti, akkan deebii'ee walllansa sana fakkaatuu hin taasifneen abdadha,'' jetti. Rakkoolee fayyaa hedduu keessa darbuun ishees, Shiyjaan akka jireenya ishee gammachisuu jiraattuuf cimina kenneef. Shiyjaan ijoolloommaatti ija laaftu akka turte dubbatti. Dubartoonni ollaashee sa'aatii 12n booda baayyee alatti ishee hin argan. Bulchiinsi Keraalaa naannoolee baayyee guddataa jiran keessaa tokko taatuulleen, ammas naanncihatti olaantummaan dhiiraa ni mul'ata. Dubartoonni qofaa jiraachuufi imaluu hin jajjabeefaman. Wayita gaa'ila dhaabbachuun gara bulchiinsa ollaa Taamiil Naaduutti dabarteetti, bilisummaa haaraa akka argattee dubbatti. ''Abbaan manaakoo hojii deemee galgala deebii'a. Kanaafu, galgala ala taa'een eega. Yeroo tokko tokkoos, yoon waa bitachu barbaade galgala keessa qofaakoo suuqii dhaquun danda'a. Eenyumti si hin xuqu. Yoon qofaakoo waan hojjachu wal jalaan baru ammoo ofitti amanamummaan koo dabalaa dhufe,'' jetti. Maatiifi hirriyyooni Shiyjaa garuu hareeda ishee irratti hin mormaniin. Intalli ishees yeroo heddu akka irra bareedu itti himti. Namoota daandii irratti itti dhufan irraa ilaalcha gosa hundaa akka dhaggeesse dubbatti. ''Namoonnis 'kan areedda biqilchu diira, garuu dubartiin attamiin biqilichitii?' jechuun natti qoosuu,'' jetti. Dhiheenya kana keessas yeroo hedduu miidiyaalee biyya keessa irratti dhiyaatte. Odeessaalee dhimma isheerratti barraa'an irratti yaada badaa facebook irratti akka barraa'e argu himti. Yeroo baayyees irriyoonni Shiyjaa yaadawwan kanneeniif cimsanii Facebook irratti deebii kennu. Isheen garuu yaadni badaan namootaa kunis gonkumaa akka ishe hin dhiphifne dubbatti. ''Yeroo tokko tokko ammoo isaanitti kolfuufan ilaalayyu.''	https://www.bbc.com/afaanoromoo/articles/clmk2y2y982o
politics	Kiibaakii: Gaggeessaa dinagdee Keeniyaa ijaare kan jedhaman Kiibaakiin akkamiin yaadatamu?	Pirezidaantiin duraanii keeniyaa Miwaay Kibaakii umurii ganna 90'n du'aan boqachuu hordofee gaggeesitootnii fi lammiileen biyyattii gadda isaanitti dhagahame ibsachaa jiru. Bulchiinsi Kibaakii lammiilee Keeniyaa biratti akkamiin yaadatama? Bara 2002 filannoo pirezidaantummaa gaggeeffameen kan injifatan Kiibaakiin bulchiinsa paartii tokkichaa walabummaa biyyattii booda waggoota 40'f ture cabsuun nama jalqabaa paartii mormituu irraa aango qabatan tahan. Haa tahu malee filannoo marroo lammaffaa irratti bara 2007 jeequmsi mudate lubbuu namoota 1,000 olii galaafate. Lammiileen Keeniyaa kaan bulchiinsa Kiibaakii bifa adda taheen yoo jajan kaan ammoo jeequmsa lubbuu galaafateen isa qeequ. Lammiileen Keeniyaa miidiyaa hawwaasaa irratti boqachuu pirezidaantii duraanii Keeniyaa Kibaakii irratti barreessan gariin pirezidaantii gaarii Keeniyaan bulche isa addaati jedhan. Kaan ammoo jeequmsa marsaa lammaffaaf bara 2007 yeroo inni filatame mudatee lubbuu namaa badeen isa komatan. Keeniyaan erga kolonii Biriiten jalaa walabummaa ishee ergatte bara 1963 as pirezidaantii afur qofatu gaggeesse. Lammiileen biyyattii Kiibaakiin gaggeessaa tokkummaa biyyaalessaa dhugoomsee fi guddina dinagdee Keeniyaa ariifachiise jechuun galateeffataniiru. Paartiin mormituu ODM Tiwiitera irratti Kiibaakiin ''haaromsa dinagdee fi bu'uuraalee misoomaa biyyattiitti fide, akkasumas adeemsa haaromsa heera biyyattii fiixaan baasuun yaadatama'' jedhe. Keeniyaan pirezidaantii jabaa akka Kiibaakii hin arganne jedhan kaan ammoo. Nama tapha fi hojii jaalatu jechuun isa jajaniiru. Innis akka nama kaanii hanqina mataa isaa ni qabaata garuu gaggeessaa Keeniyaaf waan gaarii kenne jedhan. ''Hayyuu dinagdee maaltu akka Keeniyaaf gaarii tahe beekun dhabe. Gabatee beeksisaa, marsariitii ykn miidiyaa hawwaasaa fayyadamuun waan hojjete hin ibsanne. Garuu hojiin isaa dhalootaa gara dhalotaatti ofuma isaan mul'ataa jiraata,'' jedhe fayyadamaan miidiyaa hawwaasaa tokko. Edwiin Omarii ammoo yeroo hamaan bara bulchiinsa Kiibaakii jeequmsa marroo lammaffaaf filatamu isaa hordofee ka'edha jedhe. ''Yeroo sana Keeniyaan akka biyyaatti kuftee ture.'' Sadiiquu Shaabaan namni jedhamu ammoo pirezidaantiin duraanii icciitii filannoo bara 2007 boodaa waliin boqate jedhe. Jeequmsa sana hordofee namootni 1,000 ol ajjeefamuun hedduun ammoo qe'ee isaanii irraa buqqa'aniiru. Ministirri muummee duraanii Keeniyaa Raayilaa Odiingaa Kiibaakiin goota biyyaa, kutannoo, amanamummaa fi iftoominaan biyya tajaajile jedhan. ''Ministeerota isaa gidduutti miira garee ijaaruun namni hanga Kiibaakii gahu hin jiru'' jedhan. Kibaakiin bu'aa filannoo bara 2007 waliin dhahame jedhamuun jeequmsa ka'e hordofee Odiingaa waliin mootummaa tokkummaawaa hundeessuun Keeniyaa gaggeessaniiru. Hogganaan paartii mormituu Kalonzoo Musiyookoo bara 2007-2013tti pirezidaantii itti aanaa Kiibaakii tahuun kan tajaajilaa turan, ''abbaa fakkeenyummaa qabu'' jechuun ibseen. Pirezidaantiin Keeniyaa Uhuuruu Keeniyaataan pirezidaantiin duraanii Kiibaakiin nama ''jabaa'' siyaasa Keeniyaa keessatti falmii gaggeessuunis beekamu jedhan. Boqochuu Kiibaakii kan labsan pirezidaantichi ''goota biyyaa'' jechuun ibsan. Itti dabaluuun walabummaa Keeniyaan booda gaggeessaa jaalalaa fi kabajaa uummataa akka biyyaalessaa fi adunyaatti argatan jechuun ibsaniiru. Kibaakii jalatti ministira muummee itti aanaa tahuun kan tajaajilaa turan Musaaliyaa Mudaavaadii, ''gaggeessaa cimaa walabummaa biyyaaf qabsaa'uun bu'uura dinagdee biyyattii amma jiru kana lafa qabsiisan'' jechuun ibsaniiru. Pirezidaanti Keeniyaataan hanga sirni awwaalchaa raawwatamutti akka biyyaalessaatti gadda labsuun alaabaan biyyattii walakkaatti gadi siquun akka mirmirfamaa turu dhaamaniiru. Odeeffannoo wal fakkaatoo biroon:	https://www.bbc.com/afaanoromoo/oduu-61191853
entertainment	Masqala Oromoo kan jedhamu maali, ofii masqalli aadaamoo amantiidha?	Itoophiyaa keessatti ayyaanota simannaa bara haaraa mul’isan keessaa tokko kan ta’e Ayyaanni Masqalaa boru gaafa Fulbaana 27, 2022 kabajame oola. Gaaffiin bu’uurri ayyaana Masqalaa aadaadhamoo amantiidha jedhu ilaalchisee  yaadota falmisisootu ka’a. Bara 2013 Dhaabbata Biyyoota Gamtoomaniitti jaarmiyaa Barnootaa, Saayinsii fi Aadaa (UNESCO) irratti akka hambaa killayyaatti kan galmaa’e masqalli, kutaalee Itoophiyaa garaagaraa keessatti bifa aadaa fi amantiin kabajamaa yoona ga’eera. Manni amantaa kiristaanaa Tawaahidoo Ortodoksii ayyaanni kun bu’uurri isaa amantii kiristaanaati jettee amanti. Luba mana amantii kanaa kan ta’an Luba Balaay Makonnin seenaan ganamaa masqalaa ganamaa amantii ta’us amma garuu aadeeffatameera jedhan. Luba Balaay kitaaba isaanii ‘Kiristaanummaa fi Oromoo bara durii hanga ammaa’ jedhu keessatti aadaa fi amantiin dhimmoota waliin deeman ta’uu ibsaniiru. Qorataa fi barreessaa aadaa fi seenaa kan ta’an Obbo Dirribii Damusee Bokkuu bu’uurri masqalaa aadaa fi falaasama Oromoo isa ganamaati jedhan. Oromoon ‘Masqala ykn Gubaa’ dabalatee ayyaanota hunda bakkalcha, addeessaa fi aduu ilaaluun dhahata kan jedhan Obbo Dirribii Damisee Bokkuu, uummattoota addunyaa keessaa Chaayinaa, Hindii fi Maayaanillee lakkoofsa baraa ykn uumama kunneen irratti hundaa’uun ibsatu jedhan. Akka Obbo Dirribiin jedhanitti, Oromoon waqtii (season) isa jedhamu ‘Ali’ jedhee waama. Ali’n kunis afur- Arfaasaa, Ganna, Birraa fi Bona. '‘Oromoon waqtii gannaan ‘Ali-Waato’ jedha- Alii yookiin waqtii waan hundi keessatti mudatuu fi nafa nafa jijjiiramu jechuudha. Ali yookiin si’a yookiin yeroo waan baayyeen ta’u jechuudha,’’ jechuun falaasama yeroo waliin jiru ibsu. Ali’n (waqtiin gannaa) kun Adoolessa irraa eegala kan jedhan Obbo Dirribiin, '‘Adoolessa jalqabaarraa kaasee roobni ni dabala, malkaan ni mirgisa, ni gobba achumaan guuta, deebi’ee ammoo hir’ate taliila ta’a. Llafti dhoqqee ta’a, ni marga, kan faca’e guddatee lelisa,’’ jedhu. Ali waato torban kudhaniif tura, kurneerraa jalqaba, gaafa Masqalaaf torban kudhan hafu seena akka Obbo Dirribiin jedhanitti. ‘’Kurnii, salgii, saddeeta, torbii, ja’ii, shanii, arfii, sadii, lamii, takkee jedhamu, wayita akkanaan lakkaa’amee takkeerra ga’u masqalli kabajama, gaafa sana bara haaraadha.’’ Ali-Waato kana keessa waan hedduutu jijjiirama, kan jijjiiru nama osoo hin taane uumaadha jedhu. '‘Bofa ijatu jaama, cululleen holqatti galti, gugeen hin gungumtu, simbirroon illee gaafa Ali-waato darbu bifa jijjiirrattee dhufti (simbirroo maaramii, simbirroo masqalaa),’’ jedhan Obbo Dirribiin. Ali-Waato seenee hanga kurniin (torbanoonni kudhan) dhumee masqalli kabajamutti malkaatti hin irreeffatamu, mana qaalluutti hin sirbamu (hin jeekkaramu), tulluutti hin irreeffatamu, jedhan hayyuun seenaa fi aadaa kun. '‘Ganni dukkana (cufaadha) waan ta’eef dukkana kana keessa wantoonni kunneen hin raawwataman. Gaafa dukkanni cufaan saaqqataa deemu ayyaana kana jalqabu- Mucucoo, Colooloo yookiin garanfasa kabajuurraa eegalu,’’ jedhan. Kun gaafa Masqalaaf baatiin tokko hafu, walakkaa ji’a Hagayyaa keessa raawwatama. '‘Dubartiin okolee qabattee malkaa buutee, achitti dhiqxi. Achii bishaan calale budduqfattee galtee ittiin marqaa marqiti. Kana dura kan eegalu ayyaanni Taaborees jira.’’ Kun ta’ee torban lama booda ammoo ijoolleen durbaa shinooyyee jechaa sirbiti, dhiirri ammoo goobee sirba. '‘Birraan mataansaa akka misirrootti ilaalama, akkasitti simatama. Yeroo ililliin daraaree urgaa’ee, roobni irraa caamee, malkaan taliilee lafti qooruudha. Yeroo Ali’n misirroo ta’u jechuudha,’’ jedhu Obbo DIrribiin. Birraadhaaf sirbuun dur durii irraa kaasee aadaadhaan kan jiruudha kan jedhan Obbo Dirribiin, hanga yoonaa amantii kiristaanaa of keessaa hin qabu jedhan. Akkasitti deemee kurnee irraa kaasee takkeen wayita dhumtu Masqala ayyaaneffatu. Masqala kanas Oromoon akka bara haaraatti ilaala jedhan. Akka Luba Balaayi jedhaniitti, masqalli bu’uuraan amantiidha, yeroo ammaa garuu uummanni biyyattii aadeffateera. '‘Ayyaanni kun amma amantiidha, feestivaala, aadaadha, hambaadha- waa heddudha,’’ kan jedhan Luba Balaay ayyaanichi kan amantii Ortodoksii qofa miti jedhu. '‘Namni ortodoksii hin taanellee bashannanaaf jedhee dhaqe hirmaata. Muslimnillee ni dhufa, kanan ijaan arge. Keessattuu dargaggoonni. Kun kan agarsiisu sirni kun amantii qofa miti jechuudha.’’ Obbo Dirribiin gamasaaniin osoo amantiin dhufee sirna kana '‘ofitti fudhatee hin dhuunfatiin dura,'' Oromoon Masqala Gubaa akka ture jaarsolii bulan irraa qorachuu eeran. '‘Xomboora guban daaraasaa midhaan keessa facaasu. Mallattoo milkii fi quufaati jedhu. Bixxillee ykn tusoo keessatti bilcheessu. Dhibaayyuu dhibaafatu. Bara quufaa yaa ta’u, ifatti nu haa ceesisu jedhu. Horii quufsanii nyaachisu,’’ jechuun duudhaa aadaa ganamaa ta’uu ibsan. '‘Ani kan amantii keessatti wayita dhibaafatan hin argine, yeroo inquxaaxashiis dhibaayyuun hin jiru. Kun achii as dhufteensaa aadaa ta’uu mul’isa, yookiin amantee qe’ee ofii isa ganamaa ta’uu.’’ Luba Balaay duudhaan kabaja ayyaana masqalaa durirraa aadaa Oromoo keessa jiraachuu hin haalle. '‘Oromoon masqala mootii ayyaanaa jedha. Kanaan walqabsiisee wayita eebbisu, sirbuu fi sirnoota aadaa garaagaraa raawwatu argaa guddanne,’’ jedhan. Ayyaanota Oromoon kabaju keessaa guddichi masqala kana kan jedhan dureen amantii Ortodoksii kun, namni amantii Ortodoksiin ala ta’e hedduun aadaadhaan kabaju jedhu. '‘Oromoo biratti qofa miti. Fakeenyaaf Guraagee biratti haala adda ta’een kan kabajamu isaan hundi Ortodoksii waan ta’aniif miti.’’ Obbo Dirribiin masqalli ayyaana bakka guddaa qabu ta’uu wayita ibsan, '‘Oromoon hangafummaadhaan kabaja kenna. Masqallis barii bara haaraa waan kabajamuuf hangafa ykn mootii ayyaanaa jedhame,’’ jedhan. '‘Jalqabbii waggaa haaraa calaqqisiisa. Ayyaanonni kaan isa booda dhufu. Dur warri keenya umurii kee si gaafachuuf masqala meeqa gubdee jirta jedhu, bara meeqa taata jechuudha.’’ Akka hayyuun seenaa Obbo Dirribiin jedhanitti, Oromoon gubaa kanatti torban lama dursee qophaa’a. '‘Mukeen akka ejersaa, bakkanniisa, laaftoo muranii gosa gosaan akkuma walitti dhihaatanitti walitti adeemanii gubu. Bakka hangafi jiru deemanii achitti gubu,’’ jedhan. Hunduu guca ibsee bara haaraa simata. Oromoof gaafa sanatu bara haaraadha jedhu. '‘Hulluuqoo kan jedhamus jira. Muka guddaa dameesaa walitti hidhanii karaa dhihaa gara bahaatti hulluuqu, ijoollee fi loon waliin hulluuqu. Bara darberraa bara haaraatti hulluuquu jechuudha.’’ '‘Guyyaa sana horiin marga addaa ykn filatamaa dheedu. Hin rukutaman. Hoolaa fi re’ee malee galgala sana sangaa hin qalan. Guyyaa horiinis namnis quufee waaqaaf galata galchaa ooluudha,’’ jedhan. Guyyaan masqalli kabajamu akka aadaatti guyyaa kam akka ta’e kan gaafataman Obbo Diribiin, Oromoon sirnootaa fi taateewwan adda addaa urjii, bakkalcha, addeessa, aduu ilaallatee dhahata. Roobaa fi jiidha bu’uura godhatee guyyaa masqalaa murteessa. Haalli teessuma naannoo Oromiyaa fi bal’inni lafaa guyyaan kun kana jedhamee akka hin beekamne godheera. Kanaaf ayyaantuutu guyyaa kana jedhee murteessa jedhu. Luba Balaay manni amantii Ortodoksii ayyaana masqalaa Fulbaana 17 maaliif akka kabaju akkanaan ibsan. '‘Murtiidhaan gaafa masqalaatti as darbe malee fannoon kan argame Bitootessa bultii 10 ture,’’ jedhan. '‘Giiftii Elleeniin masqalii kana qottee kan argatte Bitootessa keessa. Hayoonni amantii ammoo masqalli ifa, araara, guyyaa dhiifamaati, guyyaa ifatti ba’amu jechuudhaan guyyaa kanarra akka ta’u murteessan,’’ jedhan. Fulbaanni ji’a keessa ifatti ba’amuudha. Fulbana (fuula ibsuu akka jechuu) yeroo ifatti ba’aniidha masqalli ammoo ifa, kanaaf ifatti baane jedhanii guyyaa kana akka ta’u labsan jechuun maaliif akka guyyaan kun filatame dubbatu. Obbo Dirribiin kanarraa ka’uun warri amantii aadaa kana balleessuu dadhabnaan gara Fulbaanaatti fidanii ofitti fudhatan malee masqalli ayyaana ganamaa Oromooti jedhan. Ayyaanni sirna galateeffannaa Oromoo- Irreechi Dilbata guyyaa masqalaatti aanee dhufurra kabajamuun kan baratame ta’us kun dirqama miti jedhan Obbo Dirribiin. '‘Irreechi dirqama Dilbata ta’uu hin qabu, kana kan murteesse Waldaa Maccaa fi Tuulamaati. Dhihooma osooman beekuu murtaa’e,’’ jedhan. '‘Akka naannoo Tuulamaa kanatti masqala gubdee bariitusaa qe’eedhaa hin baatu, ulumaa jirta. Har’a masqalli gubatee borumtaasaa gosti ba’ee, hangafti walga’ee cilaattii gubaa addatti dibatu, walitti tufanii wal eebbisu.’’ Gaafa bultii sadaffaa ammoo yeroo ijoollee dubaraati, dirreetti baatee '‘Dirree sin gabbisaa na gabbisi, sin bareechaa na bareechi,’’ jetteetu bakkee baatee sirbiti. Erga kun hundi xumuramee booda malkaa bu’anii irreeffatu jechuun akkaataa hariiroo masqalaa fi irreechaa ibsan. '‘Akka falaasama Oromootti gaafa Ali-Waato seenu irraa eegalee ayyaanni qe’eetti gala. Ali-Waato obba’ee masqalli kabajamee erga ijoolleen durbaa dachee faarsitee booda, ayyaanni malkaa fi gaaratti gala. Achii booda irreeffatama malee Dilbata hin eegu Irreechi.’’ Boordiin Maccaa fi Tuulamaa masqalli ba’ee Dilbata itti aanu irreechi akka kabajamu wayita murteessu, yoo ayyaanonni lameen guyyaa lama walirraa fagaatan qofa ta’uu ibsee ture jedhan. '‘Fakeenyaaf osoo masqalli Jimaatarra bu’ee irreechi Dilbata hin kabajamu. Sababni isaa guyyaa lammaffaa- Sambati guyyaa ulumaati, guyyaa sadaffaa- Dilbati guyyaa shamarran ba’anii dachee faarsan,’’ jedhan. Kanaafuu yeroo akkanaa irreechi Dilbata torbeetti darba jechuudha jedhan Obbo Dirribiin. '‘Gara fuulduraatti ayyaanni irreechaa Dilbataan osoo walitti hin hidhatin, mataamasaa danda’ee yeroosaa akka durduriitti jiruun akka kabajamu ta’uu qaba. Garuu masqalaan walitti ni hidhata.’’ Hariiroo Irreechaa fi masqalaa irratti yaada kan kennan dureen amantii Ortodoksii Luba Balaay aadaa fi amantiin walkeessa jedhan. '‘Saayinsiin aadaa fi amantiin walkeessa jira jedha, yoo aadaa badaa ta’e malee. Aadaa badaan ammoo aadaa miti,’’ jedhan. '‘Ergaan kitaaba kiyyaas aadaa fi amantiin Oromoo walitti hin bu’u, barmaatilee duubatti hafoo yoo ta’an malee, barmaatileen duubatti hafoon ammoo aadaa miti jedha.’’ '‘Irreecha kabajuun kiristaannaas ta’e islaamummaa kan balleessu miti, namni waanuma itti fakkaate raawwata. Aadaadha waan ta’eef amantii hin faallessu,’’ jechuun irreechi aadaa ganamaa ta’uu himu. '‘Aadaa jechuun waan hawaasi tokko uumamaan qabu yookiin aadeffatee itti bulu jechuudha. Kanaafu aadaan saba tokko amantii isa hin dhowwu. Fakeenyaaf sabni tokko uffata aadaa mataasaa yoo qabaate amantiisaa hin faallessu, hanga naamusa amantichaa eegetti.’’	https://www.bbc.com/afaanoromoo/articles/c4n0y318z2wo
health	Koronaavaayiras፡ Omaan Itoophiyaarraa dabalatee namoota biyyoota 10 irraa dhufan seenuu dhorkite	Omaan Itoophiyaarraa dabalatee lammileen biyyoota 10 irraa dhufan biyyashee akka hin seenneef guyyoota 15 itti aananiif dhorkite. Biyyoota 10n kanneen keessaa ammoo saddet Afrikaarraa yommuu ta'an: Sudaan, Sudaan Kibbaa, Naajeeriyaa, Taanzaaniyaa, Gahaanaa, Itoophiyaa, Giiniifi Seraa Liyoon. Biyyoonni biroo lama ammoo Biraaziliifi Lebaanosirraati. Murteen kun namoonni biyyoota birootii dhufan, garuu ammoo osoo biyyattii seenuudhaaf viizaadhaaf iyyata hin dhiyeeffatiin dura guyyoota 14 keessa biyyoota dhorkaman keessa darbanis ni ilaallata. Lammileen Omaan, dippilomaatonni, hojjetoonni fayyaafi maatiin isaanii dhorkaa kaa'ame kanarraa bilisa ta'uu biyyattiitti qaamni dhima Covid-19 hordofu beeksiseera. Dhorkaan biyyattiin keessa kun ammoo Kamisa dhufu Guraandhala 25 irraa kaasee hojiirra kan oolu ta'a. Ministeerri fayyaa Omaan jalqaba  ji'a kanaa akka jedhetti imaltoonni, keessumaa biyyoota Afrikaa Bahaa irraa ta'an namoota koronaavaayirasiin biyyattii keessatti qabaman keessaa parsantaa 18 qabatu. Biiyyoota Omaan waliin seenaafi aadaan walitti dhufeenya qabaniif murteen kun rifaasisaadha jedhameera. Biiyyoota lammileen isaanii akka Omaan hin seenneef dhorkaman keessaa Taanzaaniyaan ji'a Caamsaa  irraa kaastee nama Covid-19n qabame tokkollee jiraachuu hin beeksifne. Ji'oota dheeraaf weerara Covid-19 irraa bilisa ta'uu ishee dubbataa kan turte Taanzaaniyaan, akka tasaa torban darbe Pirezedaantiin biyyattii Joon Magufuuliin ummatasaanii Covid-19 irraa akka of eeggataniif gorsan. Biyyoonni akka Itoophiyaa, Afrikaa Kibbaafi Naajeeriyaa ammoo guyyaa guyyaan namoonni vaayirasichaan qabaman hedduun galmaa'aa jiraachuu ni gabaasu. Akka Dhaabbata Fayyaa Addunyaatti Omaan biyyashee keessa namoonni koronaavaayirasiin qabaman jiraachuu qorannoo kan mirkaneeffatte yoo ta'u, isaan keessaa ammoo 1,500 kan ta'an du'aniiru. Biyya Omaan kanatti ji'a darberraa kaasee lakkoofsi namoota koronaan qabamanii suuta suutaan dabalaa jira.	https://www.bbc.com/afaanoromoo/oduu-56162828
politics	Paartiin mormituu Jarmanii garaagarummaa dhiphaadhaan paartii Angelaa Merkel injifate	Paartiin Jarmanii Sooshaal Dimookraat (SPD) paartii hoggantuu Anjelaa Markeel filannoo federaalaa irratti injifachuu isaa, bu’aan filannoo jalqaba mul’ise. Paartiin SPD sagalee %25.7 yemmuu argatu, paartiin amma biyya bulchaa jiru CDU/CSU ammo sagalee %24.1 argate. Paartiin The Giriins ammo seenaa isaa keessatti qaabxii isa guddaa argatani, sagalee %14.8 argachuun sadaffaa ta’aniiru. Mootummaa haaraa uumuuf bulchiinsi waliinii ni uumama. Hogganaan SDP Olaaf Sichoolzi dursanii akka jedhanitti, paartiin isaa filannichaa dursuu erga eegalee, paartiin isaa dirqama bulchuu qaba. Filannoon kun jalqabumarraa eegalee kan tilmaamamuu hin dandeenye ture, bu’aan filannichaas ammo xumura hin ta’u. Inni jalqaba, hoggantuun paartii injifatamee hanga mootummaan waliinii uumamutti eessayyuu hin deemtu, kun ammo hanga ayyaana dhaalota kiristoositti turuu danda’a. Hojiin nama aangoo itti aansee fudhatuu, waggoota arfan dhufaniif dinagdee Awurooppaa dursaa hogganuu fi dhimma jijjiirama qilleensaa ajandaa dursaa filattoota ta’e dursuu qaba. Hogganaan SPD Sichoolzi haasaa TV irratti taasisaniin, namootni sagalee kennan “mootummaa qabatamaa kan haasaa qofa hin taane Garmaniif” akkan ijaaruuf hojii naaf kennaniiru jedhan. Paartiin biyyaa bulchaa jiru haasaa isaa kanaaf deebii yemmuu kennu, kun waa’ee “sagalee caalmaa” argachuu osoo hin taanee, waa’ee mootummaa walinii uumudha jechuun qeeqaniiru. Kana jechuun injifatan waan hunda fudhata jechuu miti, akka jechuudha. Aangoo qabachuuf kan morkataa jiran paartii SPD fi paartii amma biyya bulchaa jiru qofa miti, paartii Giriinsi fi FDP  jiru, isaanis waamicha dhiyaatuuf kamiifu qophaa’oodha. Paartiin Giriinsifi FDP’n paartilee kaan caala deeggartoonni isaanii namoota umurii ganna 30 gadi jiranidha, ta’us garuu paartilee kaan waliin iddoo tokko ta’uuf muuxannoon dabalataa isaan barbaachisa.	https://www.bbc.com/afaanoromoo/oduu-58704425
politics	Waraana Tigraay: Hidhattoonni TPLF Dasee to'achuun himamus mootummaan garuu harkumakoo jirti jedhe	Magaalaan Dasee kan guyyoota hedduuf hidhattoonni TPLF fi humnoonni mootummaa Itoophiyaa irratti wal waraanaa turan harka hidhattootaa galuun maddeen hima illeen, motummaan garuu ammalleen magaalattiifi naannoowa ishee harka koo jirti jedhe. Jiraattoonni magaalattii BBC har'a dubbise, humnoonni motummaa magaalattii gadhiisanii bahuufi hidhattoonni TPLF kalattii garaa garaatiin magaalaa Dasee seenaa jiraachu mirkaneessaniiru. Kana malees jiraattoonni kunneen Sanbata har'aa ganama keessa waraanni cimaan akka tureefi humnoonni motummaa federaalaafi naannoo Amaaraa gara kibbaatti dhiibamaa jiraachuu akka argan BBCtti himan. Ministeerri tajaajila kominikeeshinii mootummaa Itoophiyaa ibsa sa'aa booda kenneen ''dargaggoonni Dasee fi qaamoleen nageenyaa haala qindaayeen yaalii humnootni TPLF magaalicha qolachuuf godhan ofirraa qolchaa jiruu,'' jedhe. Magaalichi ammallee harka mootummaa jiraachuu kan hime ibsi kun, dargaggonni magaalittii akkuma eegalaniin magaala isaanii baandaarraa ittisuu cimsanii itti fufuu qabuu jedheera. BBC'n Jimaata kaleessaa aanga'oota olaanoo mootummaarraa yeroo iyyaafatu, miseensonni waraanaa Itoophiyaa ''tarsiimoof jecha'' adda waraanaa dhiyeenya magaalaa Dasee jiru gadhiisanii bahaa akka jiran mirkaneeffateera. Rooyitarsi dubbii himaa TPLF Obbo Getaachoo Raddaa bakka adda hin baanerraa bilbila saataaayitiin yoo dubbisu, humnoonni isaanii humnoota mootummaa magaalota Dasee keessaa baasuun gara magaalaa Kombolchaatti qajeeluu himaniiru. Torban darbee kaasee humnoonni TPLF fi waraanni mootummaa Federaalaa dhiyeenya magaalaa Dasee fi Kombolchaatti waraana cimaa gaggeessaa akka turan mootummaafi hidhattoota mootummaan shororkeessaa jedhuun ibsaa turan. Mootummaan naannoo Amaaraa kan irra deddeebiin hunduu gara adda waraanaa Wallootti akka duulu labsaa ture. Kutaalee naannoo Amaaraa hundarraa dargaggeessi gara adda waraanaa Kibba Wallootti duulaniiru. Kantiibaa Itti aanaan magaalaa Dasee guyyaa Kamisaafi Jimaataa hidhattoonni TPLF meeshaa waraanaa gurguddaa gara magaalaa Daseetti dhukaasuun yoo xiqqaate namoonni sadii du'anii ,10 ol madaa'u BBC'tti himanii turan. Magaalaan Kombolchaafi Dasee akkasumas naannoon kun waraana kana keessatti bakka faayidaa guddaa qabu akka ta'e himama. Magaalaan Kombolchaa paarkii Indaastirii guddaa kan of keessaa qabu yeroo ta'u, magaalaan uummata walakkaa miiliyoonaa qabdu Daseen ammoo Kaaba fi Kibba Wallootti naannolee humnootni TPLF to'atan keessaa lammiilee buqqa'an kumoota dhibbaan lakkaawwamaniif dahoodha. Mootummaan Itoophiyaa to'atamuu magaalaa Dasee ilaalchisee hanga ammaatti ibsi kenne jiraachuu baatus Ministeerri tajaajila Komonikeeshinii mootummaa Federaalaa ibsa Sanbata ganama baaseen adda waraanaa Kibba Wallootti uummatnifi humni waraanaa Itoophiyaa duula jabaa godhaa jiruun injifannoo argachaa akka jiru hima. Kantiibaa Itti aanaan magaalaa Dasee obbo Sayiid Yooseef Jimaata BBC'tti yoo himan ''guyyaa har'aa naannoo sa'aa saddeetitti humnoonni TPLF magaala Dasee to'ataniiru oduun jedhu tamsa'ee ture'' jedhanii jiraattota magaalittii irratti naasuun uumamuu himaniiru. Uummanni magaalichaa baqachuu eegalee akka tureefi ammaan tana garuu haalli guutummaan tasgabbaa'aan akka jirus dabalanii himaniiru. Humni TPLF dhiyeenya magaalaa Dasee ture barbadeeffameera jedhanii, ammaan tana humni kutamee hafe asittis achittis sagalee dhukaasaa dhageessisaa jira,'' jedhan. Obbo Getaacho Raddaa Rooyitarsitti yoo himan humni waraanaa mootummaa hedduun booji'amaa akka jiruufi uummatni magaalittii gadhiisee bahaa jiraachuullee dabalanii himaniiru. Tajaajilli oduu Firaans AFP jiraattota magaalaa Daseerraa iyyaafadhe akka jedhee gabaasetti humnoonni mootummaa federaalaa adda waraanaa dhiyeenya Daseerraa bahaniiru.	https://www.bbc.com/afaanoromoo/oduu-59103253
sports	Tilmaama Piriimer Liigii: Bara 2020-21 kilaba kamtu mirgaan gala, isa kamtu ammoo meeqaffaan xumura?	Barri kun akka bara kaanii miti. Sababa weerara koronaavaayirasiin haalli dirree kubbaa jijjiirameera. Ta'us garuu akkuma barri fidetti tooftaa baafachuun taphoonni yeroo isaanii eeggatanii ni jalqabu. Kanaaf, akkuma kanaan dura barametti Pirimer Liigii waggaa bara kanaa eenyu akka mo'atu tilmaamuuf yeroon isaa ammadha. Barreessaan kubbaa miillaa BBC Sport Fiil Maknaltii kilaboota Piriimer Liigii Ingilizii keessaa isa kamtu mo'ata ykn isa kamtu meeqaffaan xumuruu danda'a jechuun tilmaama waggaa kan bara 2020-21 kaa'eera. Tilmaamni barreessaa kubbaa miilaa kun hangam tilmaama keessanitti dhiyaata? Barri dorgommii kubbaa miillaa Piriimer Liigii Ingiliiz ammaa kun erga Liiverpuul waggoota 30n booda shaampiyoonaa ta'ee guyyoota 48 booda jalqaba. Manaajarri kilaba kanaa  Yeergan Kiloop fi taphattoonni isaa mo'icha kana dabalatuu? Dorgommii bara 2020-21 kana eenyu akka mo'atu tilmaamuuf jijjiirraan taphattootaa kilaboonni torbeewwan hafan keessattitaasisan kan murteessu ta'uu ni danda'a. Haata'u malee, haala amma kilaboonni itti jiraniifi taphattoota isaan qabaniin eenyu meeqaffaa ta'ee akka xumuru akkasiin tilmaama koo nan kaa'a jedha Fiil Maknaaltiin. Bara darbe - 1ffa Liiverpuul Piriimer Liigii  bara darbee mo'achuudhaaf ciminaa agarsiise itti fufsiisuun hojii guddaa akka gaafatu nan beeka garuu gareen kun ammallee hanqinni guddaadha jedhamu irrati mul'ataa hin jiru. Sararawwan murteessoodha jedhaman irrattis taphattoota qaqqaxalee qaba. Erga Kostaas Tsimikaas £11m baasuun mallatteesisees Kiloop ammallee gabaa jijjiirraa keessa sirriitti seenee jira. Taphataan cimaa Baayern Muniik Tiyaagoo Alkaantiraa ammoo warra qalbiin manaajara Liiverpuul kun irra buufate keessaa isa tokkodha. Liiverpuuliif akkuma bara darbee shaampiyoonaa Piriimer Liigii ta'uun hojii cimaa gaafata ta'a garuu qophii sammuufi dandeettii kana milkeessuu kilabichaatti nan amana. Kanaaf, Liiverpuul bara 2020-21 kana keessas shaampiyoonaa Piriimer Liigii Ingliiz ni ta'a. Bara darbe - 2ffaa Maanchester Siitiin sarara ittisaa isaatiin bara darbe baay'ee laafaa waan ta'eef mo'achuu hin dandeenye. Ittisarraa taphataa Vinsent Kompanii bakka bu'u argachuu dhabuun qaawwa guddaa uumeera. Peep Gaardiyoolaa rakkoo sarara ittisaa furachuuf Bornmaawozirraa Naataan Akee baasii  £41m ta'uun mallatteessuun fudhateera. Kana gochuudhaan sadarkaa lamaffaa bara darbee kana qabachuu danda'a. Bara darben - 4ffa Akkuma yeroo kaanii abbaan qabeenyaa kilaba Chelsii Roomaan Abraamoovich baasii ramadaniiru. Garuu kilabichis taphattoota ciccimoo akka Edeen Hazaard fi Alvaaroo Moraataa gurgurachuun maallaqa baasii gochuun bitatu gahaa ni qaba. Manaajarri Chelsii Laampaard maallaqa guddaa kana sochoosuun kilabicha akkamiin akka cimsu kan ilaalamu ta'a. Abraamoovich ammoo maallqa baaseef deebii eega.  Laampaard kana milkeessaa laata?  Anaaf sadaffaa ta'ee xumura. Bara darbe - 3ffaa Maanchester Yunaayitid erga Birunoo Fernaandees mallatteessifateen booda Shaampiyoonsi Liigii keessa galuu danda'eera. Ayaaksirraa Doonii vaan de Beek fidachuun isaas sarara gidduu duraanuu cimaa ture amansiisaa taasiseera. Sararri duraa Yunaayitid baay'ee cimaadha. Boorsiyaa Doortimond irraa Yaadon Saanchoo yoo argatee ammoo caalaa jabaata. Sadarkaa 1-4 keessa ni gala garuu kan shaampiyoonaa ta'u Liiverpuulitti garuu hin dhiyaatu. Bara darbe - 6ffaa Joozee Moriinhoo Tootenhaam akka foyyaa'u taasiseera. Sarara duraa taphattoota jiran akka Harii Keenii fi Heung-Min Son jabeessuudhaaf Piyeeree-Emilee Hojbjeraa mallatteesiseera. Kanaaf, sadarkaa bara darbe 6ffaa irraa bara kana ammoo 5ffaa qabachuun xumura. Milkaa'inni Mikaa'el Arteettaa Waancaa FA Cup irratti argate injifannoo guddaa ofitti amanamummaa Arsenaaliif dabaledha. Rakkoon furamuu qabaatu osooma jiruu akka haaraatti gurmeessee kilaboota gurguddoo akka Liiverpuul, Maanchester Siitii fi Chelsii mo'ateera. Taphattoota Awurooppaatti barbaadamoo ta'an Chelsiirraa Wiliyaaniin, Liilirraa ammoo Gaabri'eel Magalha'es fudhateera Arsenaal. Arteettaan osoo yeroon jijjiirraa taphattootaa ganna kanaa hin xumuramiin taphatattoota dabalachuu barbaada. Taphataa yeroo ammaa cimina gaariirra jiru Piiyeer-Emeriik Awubameyaang  akka turuuf waliigaltee haaraa mallatteessuun garuu dhimma ijoodha. Akka mallatteessus abdiin jira. Isinis dandeettii kilaboonni yeroo ammaa irra jiran, taphattoota haaraa jijjiirraan argatanii of cimsuun qophaa'aa jiran, manaajerootaa qabanii fi qophii biroo taasisaa jiran ilaaluun tilmaama keessan kennaa.	https://www.bbc.com/afaanoromoo/isportii-54114835
sports	Saadiyoo Maaneen Covid-19'n qabamee adda of baasee jira jedhe Liivarpuul	Taphataan sarara fuul-duraa Liivarpuulii fi Kilaba Biyyaalessaa Senegaal Saadiyoo Maanee koronaavaayiraisin qabamee adda of baasee jiraachuu kilabiin isaa Liivarpuul beeksise. Maaneen Covid-19'n qabamuusaa qorannoon kan mirkaneesse, erga taphataan haarawa Liivarpuuliif mallatteesse, Tiyaagoo Alkaantiraa qabamuunsaa dhagahamee guyyaa sadi boodadha. Ibsi Liivarpuul baase akka mul'isutti Maaneen mallattoo dhukkubbii salphaa agarsiisuurraan kan hafe fayyummaansaa haala gaariirratti argama. Tapha piriimerliigii yeroo darbe Arsenaal fi Liivarpuul taphatan irratti Maaneen raawwii gaarii kan agarsiisaa ture yoo ta'u gooliis galcheera. Guyya lama dura Liivarpuulii fi Arsenaal kan walitti fide tapha waancaa Kaaraabaa'oo irratti ammoo Maaneen hin hirmaanne ture. Maaneen hanga fayyummaasaa guutuutti deebi'utti qajeeltoo mootummaan baase hordofee adda of baasee tura jedhe Kilabiin Kubbaa Miilaa Liivarpuul. Taphoota Piriimerliigii bara kanaarratti kilabasaa Liivarpuuliif goolii sadi kan galche Saadiyoo Maanee sababa koronaavaayirasiin qabameef yoo xiqqaate taphi piriimerliigii tokko isa darba jedhameera.	https://www.bbc.com/afaanoromoo/oduu-54399354
politics	Sababoota shan Sooviyeet Yuuniyeen akka diigamu taasisan	Miikaa'eel Gorbaachoov aangoo pirezidaantummaa Sooviyeet Yuuniiyeen kan gadhiisan waggaa 30 dura Muddee 25 bara 1991tti ture. Boromtaa isaa Muddee 26tti ammoo paarlaamaan biyyattii (Supreme Soviet) biyyoonni 15 Sooviyeeti Yuniyeenii guddiittii irraa adda bahuun akka of danda'aniif ifatti beekamtii kennuun Sooviyeeti Yuniiyeenii ifatti diigame. Tibba tokkootti mallattoo biyyoota addunyaa keessaa tokkoo kan ture haamtuufi burruusni kan irra jiru alaabaan diimaan Sooviyeet Yuuniiyeen akka bu'u taasiifame. Goorbaachov gara aangoo kan dhufan bara 1985tti yoo ta'u yeroo sanattis umuriinsaanii waggaa 54. Biyyi waggootaaf sirna walfakkaatu keessa turte jireenya haaraa akka argattuuf jijjiirama walitti fufiinsa qabu taasisan. Jijjiiramawwan deebiisanii ijaaruu fi deebiisanii dhaabuu akkasumas iftoomiinaa fi bilisummaan dubbachuu jedhaman kufaatii biyyattii fidaniru jechuun baayyeen kan falman. Kaan ammoo Sooviyeeti Yuuniiyeen jijjiiramaaf qophaa'aa ta'uu dhabuun biyyattii oolchuuf yaalii taasifame cimseera jedhu. Mee sababiiwwan gurguddaa waliitti dhufeenya Sooviyeet Yuuniiyeen biyyoota biraa waliin qabduufi haalaa itti of ilaaltu irratti dhiibbaa olaanaa taasisan haa ilaallu. 1. Diinagdee Rakkoolee Sooviyeeti Yuuniiyeen keessaa inni guudaan kufaatii diinagdeeti. Faallaa diinagdee gabaan hoogganame kan biyyoonni biraa hordoofaniitti, diinagdee jidduugalarraa hogganamu qabdi turte. Bulchiinsa riipablika Soshaalistii Sooviyeet Yuuniiyeen keessatti wanti hundinuu hangam oomishamu akka qabaatu motummaan murtaa'a. Kanaanis baay'inni konkoolaataa oomishaman hanga kophee fi baay'ina daabbootti murteensaa jiddugalaa dhufa. Kana malees, lammiileen wantoota oomishaman keessaa hangam akka isaan barbaachisuu, baasiin hangamii akka barbaachisuufi namoonni hangam kanfaluu akka qaban ni murteeffama. Sirni hojiimaataa kun ammoo haqa qabeessaa fi saffiisaa ta'a yaada jedhuu irratti kan buu'ureffame yoo ta'u, hojiirra oolmaasaatiin ammoo faallaa kanaa ta'ee gufatera. Sababii sanaatiin dhiyeessitii biyya keessaa guutuu dadhabuusaatiin oliitti maallaqni yeroo gatii dhabee ture. Namoonni Sooviyeeti Yuuniyeenii keessa baayyeen iyyeessa hin turre, Garuu mi'a gahaa waan hin arganneefu kan barbaadana bitachu hin danda'an ture. Fakeenyaaf konkolaataa bitachuuf waggootaaf tarree eeggattootaa keessa turu. Kootii ykn kphee gannaa bitachuuf sa'aatiiwwaniif dabaree eegachu qabu. Erga dabareen isaan gaheen boodas kan isaaniif ta'u argachuuf ni rakkatu turan. Haala biyyattii caalaa kan hammeessee ammoo dorgommii Sooviyeeti Yuuniiyeeniif Ameerikaa gara hawaatti imaluu fi dorgommii ijaarsa meeshaalee waraanaa dhuma 1950motaatti eegalameefi baasii olaanaa gaafateedha. Kanaanis Sooviyeeti biyya addunyaa yeroo jalqabaatiif nama gara Hawaatti ergite yoo taatuu, abbaa qabeenyaa meeshaalee waraanaa nikulaaraafi misaa'eeloota baalastiikii fageenyatti furgugfamanis qabdi turte. Sun hundi milkaa'ina baasii olaanaan argame ture. Biyyattiin dorgommii kanaaf qabeenyaawwan umamaa kan akka bob'aafi gaazii irratti kan hirkattu yoo ta'u, jalqaba bara1980tti gatii boba'aa garmalee kufe. Kunis diinagdee duraanuu dadhabaa ture caalaa kufise. Imaammanni Goorbaachoov malawwan gabaa tokko tokkoo beeksiise. Haata'u malee diinagdeen Sooviyeeti Yuuniyeen kan saffiisaan fooyyeeffamu hin turre. Hanqinni dhiyeessitii mi'aa haaluma jiruu itti fufuus qaala'iinsi gatii dabalaa adeeme. Aanga'oonniinis bara 1990tti maallaqa biyyattii irratti jijjirama imaammataa taasisan. Kunis lammiileen biyyattii miiliyoonaan lakkaa'aman qusannaa muraasaa qaban akka dhabantaasise. Jibbiifii balaaleeffannaan motummaarratti ka'u cimaa dhufe. Kun har'a dhiibbaa attamii qabaa? Hir'inni dhiyeessitii mi'oota buu'uuraa ilaalcha ummata Sooviyeetiin booda irrattilleen dhiibaa waliitti fufaa taasise. Dhaloota tokkoon booda illeen sodaan fedhiin bu'uuraa hin jiraatu jedhu ammalleen ummata keessa jira. Tibba duula filannoottis kun dhimma haala salphaatti miira namootaa hawwatu ta'eera. 2. Ilaalcha siyaasaa Sirna abbaa hir'ee kan namoonni waan yaadan dubbachuuf, gaafachuuf ykn gumgumuuf illeen itti sodaatan keessatti imaammanni Gilaasnosti Gorbaachoov bilisummaa dubbachu hayyamuuf kan kaayyeeffate ture. Seenaawwan cunqursaa bara bulchiinsa Jooseef Istaaliin kan 1924- 1953 Sooviyeetii hogganaa turanii keessaa turan maala akka fakkaatan saaqamu eeggalan. Mariiwwaniifi mormiiwwan carraa gara fulduraa Sooviyeeti Yuuniyeenii, caasaa aangoo, attamiin fooyya'insi taasifamu akka qabaatuu mari'atan jajjabeessan. Olaantummaa paartii Koministii mormuun hanga yaada rimee sirna paartii sab-daneessaa irratti mari'achu irra gahamee ture. Kunis aanga'oonni paartii Kooministii biyyattii keessa turan baayyeen yaada Sooviyeetii sirreessuu irra, sirnichi bu'a qabeessaa akka hintaane, ukkaamsaa fi malaamaltummaaf banaadha jechuun akka amanan taasiseera. Motummaan Gorbaachoov bilisummaa fi haqa qabeessummaa tokko tokkoo adeemsa filannoo keessatti beeksiisuuf yaalii taasisuulleen yeroonsaa baayyee itti darbe ture. Kun har'a dhiibbaa attamii qabaa? Pirezidaantiin Ruusiyaa Vilaadimiir Puutiin barbaachisummaan yaadni biyyaaleessaa cimaan keessattuu motummaa guutummaatti iftoomaa fi dimokraatawaa hin taaneef qabaatu hubataniiru. Pirezidaantichi yaada biyyaaleessaa kabajamaa uumuuf yaadawwan bara Ruusiyaafi Sooviyeetii adda addaatti turaniitti fayyadamaniiru. Qabeenyaafi maqaa gaariin Impaayeera Ruusiyaa, gotummaan haarsaan injifannoo waraana addunyaa lammaffaa Istaaliin jalatti ture akkasumas tasgabbii 1970 keessa ture, ofiitti boonuufi jaalala biyyaa bara Sooviyeetii kakaasuun Ruusiyaa ammaatiif hojiirra oolcheera. 3. Sabummaa (eenyummaa) Sooviyeeti Yuuniyeeniin biyya sab-danooftuu impaayarii Ruusiiyaa kan dhaalte turte. Sooviyeeti Yuuniyeen kan riipablikoota 15 hammatte yoo taatu, sadarkaa yaadaatti tokkoon tokkoosaanii akka bulchiinsoota obboolaati kan mirga walqixa ta'e qaban turan. Dhugaansaa garuu Ruusiyaan baayyee guddoofi cimtuu turte. Afaaniifi aadaan Ruusiyaas naannoolee baayyee irratti dhiibbaa taasisee ture. Beelli Yuukireen bara 1930 keessaa, bulchiinsoonni Baaltiikaa fi Lixni Yuukireen waliigaltee michummaa Naazii Sooviyeetiin qabamunsaanii, tibba waraanaa Addunyaa lammaffaatti goosaawwan hedduun dirqamaan buqaafamuufi walitti bu'iinsi goosaa namoonni riipablikaanoota kaan keessa jiraatan dabarsan miidhaa ture akka hubatan isaan taasiseera. Dhimmoonni kunneeniifi sababiiwwan biraas miira sabummaa fi gaaffii ofiin eegeeree ofii murteeffachuu kakaasan. Kun har'a dhiibbaa attamii qabaa? Ruusiyaa kan amma maddallii fi olaantummaa ishee eeggachuuf yaalaa jirtuufi biyyoota Sooviyeetiin booda umaman jidduutti ammaleen muddamatu jira. Bulchiinsoota Mooskoo fi Baaltiik jidduu, dhiheenya kana ammoo waliitti dhufeenyi Joorjiiyaa fi Yukireen jidduu jiruun, haala siyaasa Awurooppaa fi naannoolee kaan irratti dhiibbaa taasisuu itti fufeera. 4. Fedhiifi abdii kutachuu Ummnni Sooviyeeti sirna warra liixaa jalatti 'tortoraa' jiraachaa akka jiraniifi ummanni motummaa kaappitaalistii jalatti hiyyummaafi salphinaan akka dararamu itti himameera. Wallakkeessaa 1980taa keessa imalli namoota dhuunfaafi walitti dhufeenyi kallatti guddachaa deemnaan yaadni kun caalaa gaaffii keessa galuu eegale. Lammiileen Sooviiyeet haala jireenyaa, bilisummaa fi nageenyi biyya keessa jiru kan biyyoota gara biraa hedduu keessatti argamuun adda ta'u hubachu eegalan. Aaanga'ootas imalawwan idil-addunyaa dhorkuudhaan, miidiyaalee addunyaa kanneen akka BBC jiran fa'i ukkaamsuun, barreeffamootaafii filmiiwwan gara Sooviyeet Yuuniyeen akka seenan hayyamameef ammoo gulaaluudhaan waggootaaf kan danda'ameef hunda yaalanii ture. Goorbaachoov waraana qabbanaa'aa dhaabuufi walitti dhufeenya warra liixaa waliin qabu fooyyeessuun yaaddoo walitti bu'iinsa niikulaaraa dhaabuun waan gaarii akka raawwatan himamaaf. Walitti dheenyiiwwan fooyya'en sunis bu'aa hin eegamiin waan fidaniif ummanni Sooviyeeti Yuuniiyeen jireenyisaa kan biyyoota gara biraa waliin wal yoo madaalsiisan hangam dadhabaa akka ta'e akka hubatan taasiseen. Goorbaachoov biyya keessaa qeequumsi baayyeen irratti ka'ulleen, biyya alaatti garuu baayyee jaalatamu danda'anii ture. Kun har'a dhiibbaa attamii qabaa? Motummaan Ruusiyaa ergaawwan miidiyaalee bu'aasaatiif fayyadamuun itti beeka. Wal dorgommii biyyoota addunyaa waliinii hambisuufis, yeroo baayyee Ruusiyaan aadaafi seenaadhaan adda akka taatee taasifamuun dhiyaatti. Dabalataanis biyya diinaan marfamte garuu ciminaan dhaabbatte taasifamuun ibsamti. Argannoowwan saayinsii akka jedhaniitti, injifannoon waraanaa addunyaa lammaaffan galmaa'eefi hambaaleen aadaaa miidiyaaleen osoo addaan hin cinnee dhiyaachuun, ergaa adda ta'u lammiileef dabarsuun isaanii xiyyeeffannoo lammiilee rakkoolee guyyaa guyyaarraa akka hin taane taasiseera jedhu. 5. Hoggansa Goorbaachoov kufaatii diinagdeefi haamlee ummataa haala fooyya'insa guddaa qabaatuun raawwachuun akka barbaachisu hubatanii ture. Kana fiixaan baasuurratti mul'anni qaban tarii kan hir'ina iftoominaa qabuu ture. Waraana qabannaa'aa dhaabsiisuuf addunyaa alaa biratti goota ta'aniiru. Biyya keessatti ammoo gaggeessitoonni jijjiramaa kaka'umsa hin uumne yoo jedhaniin, harbeessitoonni gama saanitiin daangaa malee imalan jechuun qeequun turan. Sababii kanaanitinis gareewwan lamaaniinuu qoolleeffaman. Harbeessitoonnis Goorbaachoov aangoorraa buusuuf bara 1991tti yaalii fonqolcha motummaa taasisanii ture. Yaaliin fonqolcha motummaa hin milkaa'iin sunis Sooviyeetiin baraaruurra basiinsa ishee sarde. Guyyaa sadii osoo hin guutiin namoonni fonqolchicha yaalaanii turan biyyaa baqachuuf yaalan. Kana hordofees Goorbaachoov gara aangootti deebii'an illeen kan turan yeroo muraasaaf qofaa turan. Ruusiyaa keessatti Booriis Yalsiin, Sooviyeetii kaan keessatti ammoo haanga'oonni naannoolee gara fuulduraatti dhufan. Baatiiwwan itti aanan keessattis riipablikoonni Sooviyeeti riifarandamii gaggeessuun baatii Muddee keessa carraa dhumaa biyya sooshaalistii guddoo murteessan. Kun har'a dhiibbaa attamii qabaa? Viilaadmiir Puutiin hogganaa biyya baroota dheeraaf bulchan keessaa tokko. Icciitiiwwan baroota dheeraa akka aangoorra turan gargaare keessaa tokko, Ruusiyaa dursa taasisuu ykn yoo xinnaate akkas akka fakakatu gochusaati. Miikaa'eel Goorbaachoov bara Sooviyeetii Yuuniyeeniitti dhimmoota dadhabbii hedduun argaman gadi dhiisuun saanii (fakkeenyaaf, waraanaa Sooviyeeti hariitiin Lixa Jarmanii keessaa baasuun isaanii) yoo isaan qeeqsiisuu, Viilaadmiir Puutiin ammoo waan bu'aa Ruusiyaati jedhanii amananiitti ammoo kan humniisaanii danda'u raawwatu. Puutiin wayita gamoon Barliin diigamuu baka Jarmaniitti qoondaalaa KJB (Tajaajila Nageenya Sooviyeet) turan. Kanaanis jeequumsa Gamtaa Sooviyeetii bahuun hordofsiisee qaamaan taajjabaniiru. Waggoota sodoomaan booda NETOn gara daangaa Ruusiyaatti maxxanuu cimsanii mormu. Kana humnaan ittisuuf qophaa'uufis dhiheenya kana baayyina waraanaa Ruusiyaa kan dhiheenya daangaa Yuukireeniitti argamu dabaluunshee hubatameera. Odeessaalee walfakkaatan:	https://www.bbc.com/afaanoromoo/oduu-59762493
health	Talaalliin Covid-19 bu'aa sobaa mul'isu akka hafu taasifame	Talaalliin Covid-19 kan Awustiraaliyana abdii olaanaa irra keeessee turte erga yaaliidhaaf namootaaf kennameen booda bu'aa HIV+ jedhu sobaan waan hirmaattoota irratti mul'iseef akka kufu taasifameera. Awustiraaliyaanis qoricha kana osoo fiixaan bahee ture doozii gara miilyoona 51 bitachuuf karoorfattee turte. Haa ta'u malee motummaan biyyatti qorichoota bu'aa qabeessummaansaanii mirkanaa'een guutama jedheera. Namoonni talaallii dhaabbanni CSL jedhamuufi Yunvarsitiin Kuwiinslaand waliin ta'un gabbisan kan fudhataniis wayita qoratamaniitti bu'aan dhiigasaanii HIV akka waan qabaniitti mul'ise. Haa ta'u malee saamudni dhiiga namoota kanneenii wayita qoratamuutti ammoo HIV irraa bilisa ta'uun isaanii mirkanaa'eera. Talaalliin sadarkaa yaalii irra ture kunis gama seenii dhukkuboota ittisan maddisiisuutiin bu'aa qabeessa jedhamee ture. Haata'u malee talaalli kunis kanaan alattis hirmaattoota yaalii irratti seeliiwwan HIV ittisuu danda'an maddisiiseera. Kana jechuunis hirmaattoota irratti bu'aa HIV qabamu agarsiisu kan sobaatu mallata jechuudha. Haa ta'u malee wayita HIV dhaaf qoratamaniitti vaayirasiin irratti hinargamne. Saayintisoonni talaallii kana gabbisanis dogongora amma mudate kana sirreessuuf yoo xinnaate yeroo waggaa tokkoo ni fudhata jechuu isaanitiin wal qabatee qorannichi akka kuffiisamu taasifameera. Qorattoota pirojaktii kan waliin hogganan keessaa tokko kan ta'an Pool Yaang 'murteen darbee kan qalbii namaa cabsuudha' sababiinsaas baatiiwwan 11 darbaniif qorannicha gaggeessaa turreerra jedhan. Biyyi Awustiraaliyaa hojiiwwan koronaavaayirasiin ummata keessa akka hin babalanne gochuuf hojjatteen galateefatamte jirti. Oggeessoonni fayyaa biyyatti weerarri vaayirasichaa ammatti haala kanaan to'atamulleen, bara dhufutti talaalliiwwan qaqaban lamaan gutummaatti to'achuun ni danda'ama jedhu. Motummaan Awustiraaliyaas tarii qorichoonni biyya keessatti omishaman ga'uu yoo bate jechuun qophii taasisuu himeera. Qophii kanaaf akka ta'uttis kubbaaniyoota talaalli omishan garaa garaa waliin waliigaltee irra gahuus motummaan biyyatti beeksiiseera. Ministirri Mummee Iskoot Moriisan ''Yeroo itti ummata keenya gutummaatti talaalchisuuf qabannee gadiitti fiixaan basuu ni dandeenya'' jedhaniiru. Talaalliiwwan Awustiraaliyaan ajajjee turte keessaa tokko kan ta'e kan Oksifordiifi AstraZeneca waliin ta'un omishan bu'aa qabeessummaan saa mirkannaa'ulleen qaama hayyama kennu irraa deebii eeggataa jira. Lammiileen biyyattiis bara haaraa faranjiitii kaasee talaallii argachu ni eegalu jedhamee eegama. Awustiraaliyaan baayyiina ummataa miliyoona 28 kan qabdu yoo ta'u, torban darbee keessa nama tokko qofatu vaayirasii kanaan qabamu himame. Walumaagalatti hanga ammaatti namoonni kuma 28 biyyatti keessatti koronaavaayirasiin qabamusaanii yoo himamu, 908 ammoo sababiidhu isaatiin du'aniiru. Lakkoofsi kunis biyyoota guddatan kaan waliin wali bira yoo qabame baayyee gadaanaadha.	https://www.bbc.com/afaanoromoo/oduu-55278128
sports	Diyeegoo Maraadoonaa: Taphataa gameessi Arjantiinaa Maraadoonaan ganna 60tti boqote	Taphaataan kubbaa miilaa gameessi Diyeegoo Maradoonaa umriisaa ganna 60tti lubbuun isaa darbe. Taphaataa Arjantiinaa fi leenjisaa garechaas kan ture Maradonaan mana isaatti dhibee onneen lubbuun isaa darbe. Jalqaba Sadaasaarra wal'aansa baqaqsanii yaaluu dhibee sammuu milkaa'aan taasifamee fi alkoolii akka dhaabuufis wal'aanamaa ture. Seenaa kubbaa miilaa keessatti taphaataa beekamaa kan ture Madoonaan yeroo bara 1986tti Arjantiinaan Waancaa Addunyaa injiffatte dursaa gartuchaa ture, sana booda taphoota ciccimmoo adda addaa agarsiisuun itti fufe. Kilaaboota Baarseloonaa fi Napooliifis taphaateera. Maraadoonaan taphoota Arjantiinaaf taphate 91 irratti gooliiwwan 34 galcheera. Waancaa addunyaa afur irratti Arjantiinaa bakka bu'uun hirmaateera. Waancaa addunyaa bara 1990 Itaaliin qopheessiterratti kilabasaa qabatee argameera, wayita sana Jarmanii dhihaatiin injifataman. Bara 1994 dawaa si'eessituu fudhateera jedhame shakkamus qoratamuu waan dideef gara biyyaa akka deebifamu godhame. Maraadoonaan bara hedduu qoricha nama si'eessan fudhachuun himatamaa ba'e, bara 1991 qoricha fudhachuunsaa wayita baramu guyyaa 15'f tapharraa ittifamee ture. Dhalatee umrii waggaa 37ffaasaarratti bara 1997 tapha kubbaa miillaa keessaa of baase. Bara 2008 leenjisaa kilaba Kubbaa Miilaa Biyyaalessaa Arjantiinaa kan ta'e Maraadoonaan, waggaa lama booda bara 2010 wayita kilabi isaa kilaba Jarmaniin injifatamu dhiisee ba'e. Ergasii Yunaayitid Arab Imireetis(UAE) fi Meeksikoo keessa naanna'uun garee kubbaa miilaa hoogganaa ture.	https://www.bbc.com/afaanoromoo/oduu-55071894
sports	Birigid Kosge haati rikardii maraatoonii addunyaa ammas Landanitti injifatte	Rikardii addunyaa fiigicha maraatoonii dubartootaan kan of harkaa qabdu Birigid Kosgee dorgommii maraatoonii Landanitti har’a gaggeeffame irrattis gahumsa guddaan mo’atteetti. Lammiin Keeniyaa ganna 26 Birgid Kosge bara darbe Chikaagootti Rikardii adunyaa kan dubartootaa Pawulaa Radkilifiin qabamee ture cabsite. Har’a Shaampiyoonaa addunyaa kan taate Ruut Chepgetichiin Maayilii 18 booda gattee deemte. Qofaa ishee galma keessatti yoo xumurtu sa’aatiin itti galte sa’a 2:18:58 ture. Kanaanis badhaasa Doolaara 30,000 argatteetti. Chepingetich ammo atileetii Ameerikaa Saaraa Haaliin haala ajaa’ibaan caalamte 3ffaan yoo xumurtu Saaraan sadarkaa 2ffaa qabatte. Saaraan badhaasa argattu guddisaan ijoollee dhalootaan Itoophiyaa irraa tahaniif akka gumaachitu himte meetiri xiqqan yeroo hafu ture saffisa dabaluun 2ffaan kan xumuruu dandeesse. Maraatooniin Landan ji’a Eeblaa keessa gaggeeffamuuf ture sababa koroonaavaayirasiin darbee amma Istaadiyeemii ST Jeemsi Paarkitti marsaa 19’n gaggeeffamaa jira. Atileetotni Biriiteen hirmaannaa Olompikii Jaappaniif kan isaan gargaaru sa’a fooyya’aa 2: 29:30 tahe galmeessuuf hojjetaa jiru. Haa tahu malee Isteep Tiweel kan bara darbe Firaankifartitti galmeessitee medaaliyaa Awurooppaa argatte sa’a fooyya’aa sana irra deebi’uu hin dandeenye. Atileetiin ganna 31 gara maayilii 16tti addaan kutte baate. Lillii Partiriij, bara 2018 Shaampiyoonaa Biriiten taate akkasuma xumuruu hin dandeenye. Dorgommii Maraatoonii Landan irratti ji’a Eeblaa keessa gaggeeffama yerii jedhame irraa eegaluun haalaan kan eegamaa ture morkii namootni saffisa guddaa Maraatooniin qaban lamaan taasisan ture. Qananiisaa Baqqalaa atileetii Itoophiyaa fi yeroo darbe sa’a fiigicha maraatoonii dhuunfaan sa’a lamaa gadi kan galmeessise Eliyud Kipchoogee atileetii lammii Keeniyaa ture. Qananiisaan miidhama miilla isaa bitaa mudateen Jimaata darbe akka fiigicha kana keessaa bahe gaddaan ibseera. Eliyud Kipchoogeen amma dorgommii dhiirotaan fiigicha eegaleera. Kanas daawwadhaa:	https://www.bbc.com/afaanoromoo/oduu-54408420
health	Namni talaalame dhukkubsannaan Ameerikaatti yaaliin talaallii Covid19 adda cite	"Kaampaniin Ameerikaa talaallii Covid19 qopheessee yaaliirra ture 'Johnson and Johnson' jedhamu namoota yaalii kanarratti hirmaataa jiran keessaa tokko dhukkubsannaan yaalicha adda kute. Yaalicha kan addaan kute, namtichi dhukkubsatuuf maaltu sababa akka ta’e qorachuufi jedhe. Kaampanichi akka jedhetti, mallattoleen ammaaf hin ibsamne nama kanarratti mul'atan talaallichatti hidhata qabaachuu fi dhiisuu mirkaneessuuf sakatta’insi walabaa ni gaggeeffama. Kanaafuu ammatti ofeggannoof jecha yaaliin gaggeeeffamu marroo sadaffatti otoo hin ce’amiin addaan cite. Yaaliin kun namoota fedhiin irratti hirmaatan kuma kudhanitti lakka’aman hirmaachise, isaan keessaa muraasni dhukkubsachu akka malanitu ibsame. Kaampaanichi iccitii odeeffannoo nama yaaliirratti hirmaatee eeguuf jecha odeeffannoo bal’aa kennuurra  of qusateera. ""Dhukkubbiin hirmaataa kanaa maal akka ta'e baruutti jirra, akkasumallee waa’eesaa qooduun dura odeeffannoo dhugaa jirtu hunda beekuu qabna"" jedhee ibse. Yaaliin talaallii gaggeeffamu adda cituun kun kan jalqabaa miti. Namni qorannoo yuunivarsiitiin Oksfoord gaggeessuutti hirmaate tokkos kana dura dhukkubsatee ture. Miidhaa hamtuu akka hin qaqqabsiifne wayita mirkaneeffamee deebi’etu itti fufa. Amma yoonaatti addunyaarratti  talaallii 180tti dhiyaatan yaalamaniiru garuu, yaalii kilinikaa kan xumuran hin jiran. Yaaliin Joonsan fi Joonson akkuma kan yaalii Oksfoordii gaggeessuu yaalii sadarkaa olaanaa ture. Lamaan isaaniiyyuu vaayirasiii utaalloo caasaan isaa jijjiirametti fayyadamuun madinummaa qaama koronaavaayirasiitti jabeessuuf hojjatu. Kampanii Joonsan fi Joonsan namoota yaalii kanarratti hirmaatan  ji’a Fulbaanaa gara xumura irratti galmeeeffachuu eegale. Galmi isaas namoota 60,000 fedhiin irratti hirmaatan Ameerikaa Kaabaa fi Kibbaa akkasumas Afrikaa Kibbaatti qaqqabsiisuuf ture."	https://www.bbc.com/afaanoromoo/oduu-54527223
entertainment	Hoteela Sirii Lankaa arbi keessummaa itti ta'e	"Namoonni heddu Sirii Laankaa daawwachuuf yoo yaadan daawwannaa isaanii keessatti arba arguu fedhu. Wanni namoonni muraasa hawwan garuu yeroo arbi balbala kutaa hooteela isaanii bira dhaabbatu arguudha. Haata'uu malee, hoteela Jeetwiing Yaalaa kan kibba-baha biyyattitti argamutti wanti kun baratamaadha. Maqaan arba kanaa Naattaa Koota jedhama - yookiin eegee gabaabaa-  akka jechuuti. Viidiyoon Naattaa Koota torbee darbe yeroo inni kumbiisaatiin meeshaa tutuqu agarsiisu namoonni hedduminnaan waliif qoodaa turan. Namnoonni hedduu viidiyicha dinqisiifannaan erga daawwatanii booda waliif qoodaniiru. Hojjetaan hoteelaa naannoo Paarkii Biyyaalessaatti argamu tokko erga bara 2013 as arbi kun ""gargaaraa amanamaa"" ta'eera jedha. ""Waggoota jalqabaarratti arbi kun yeroo tokko tokko qofa ture kan dhufu. Amma garuu yeroo hedduu riizoortoota qarqara galaanaatti argaman bira yeroo baayyee deddeema,"" jechuun dubbi himaan hoteelichaa BBC'tti himaniiru. ""Waggoota muraasa dura iddoo jireenyasaa Jeetwiing godhachuun nagaan jiraachaa ture. Naattaa Kootan amma amma gaaddisa mukkeen jala ciisuufi moora hoteelichaa keessa miilaan imaluun guyyaasaa dabarsa."" Naattaan yeroo hunda amala isaa gaarii qofa hin agarsiisu. Kutaa nyaanni qophaa'uufi konkolaataa keessaa muduraa hatuun beekkama ture. Ta'us garuu hojjattoonni hoteelichaa dandeettii arbi kun hatuufi haxxummaa inni qabu dinqisiifatu male badii inni raawwateen hin adaban. Daawwatoonni garuu kuduraaf muduraasaanii akka haalan eeggatan ni akeekkachiisu. Dallaan elektiriikii amma balbala kutaa nyaanni qophaa'urratti hojjatame garuu akka inni nyaata hin hanne isa dhorkeera. ""Amalli tasgabbaa'aan Naattaa daawwattoota dhufanii daawwataniif waan hawwisiisaa ta'eera,"" jedhu warri hoteelichaa."	https://www.bbc.com/afaanoromoo/oduu-51187312
sports	Dubartootaafi dhiirootaaf maaliif yeroo sochii ispoortii garaagaraa akka qabaatan gorfama?	Sochii qaamaa (ispoortii) taasisuun fayyaa namaaf gumaachuu keessatti gahee akka qabu ogeessoonni ni himu. Haata'u malee, sochiilee qaamaa raawwannu keessaa akka bu'aa qabatamaa argannuuf ammoo yeroo sochii qaamaa itti hojjannuu hubannoo keessa galchuun murteessaadha. Qorannoon dhiheenya kana bahee tokko akka ifa taasiseetti, yeroo dubartoonniifi dhiiroonni itti sochii qaamaa taasisan caalaa bu'aa qabeessoota isaan taasisuu akka danda'u mirkaneesseera. Akka qorannichaatti, dubartoonni ganama keessa yoo sochii qaamaa taasisan kuufama cooma qaamasaanii keessatti argamu balleessuu danda'u. Dhiiroonni ammoo caalaa bu'a qabeessa kan taasisuu kan ta'an galgala keessa ispoortii hojjachuudha. Dhiiraafi dubartoota jidduutti garaa garummaan hormoonii, sa'aatii hirriibaa fi caasaan uumama qaamasaanii kanneen adda addummaa fidan keessaa ta'u qorannichi ibseera. Qorannoon dubartoota 26 fi dhiiroota 30 kanneen umuriinsaanii waggaa 25-55 jidduutti argamuufi haala fayyina gaarii irratti argaman hirmaachise kunis, torbanoota 12'f gaggeeffame. Hirmaattonni qorannoo torbanoota kanaas gosawwan sochiilee ispoortii saffisa, ciminaafi utaalchoo isaanii cimsan irratti hirmaataa turan. Gareen dubartootaa ganama sa'aatii 2:30 irraa kaasee sochiiwwan ispoortii kanneen akka hojjatan kan taasifaman yoo ta'u, gareen dhiirootaa ammo galgala sa'aatii 12 hanga halkan sa'aatii lamaatti akka hojjatan taasifaman. Kana malees hirmaattonni qorannoo garee lamaaniitu, nyaatawwan haala addaatti qophaan irratti akka hirmaatan taasifamaniiru. Hirmaannaa sochiilee kanneen torbanoota 12'f taasisaa turan kunneen irrattis, qorattoonni haala sochii dhiigasaanii, amma baay'ina cooma qaamaa, gahumsa qaamaa akkasumas wantoota biraa galmeessaa fi wal dorgomsiisaa turaniiru. Bu'aan qorannoo jalqabarratti ifa taasisan hundi, hirmaattonni qorannichaa yeroo garaa garaatti sochii ispoortii taasisanis hunduu jijjirama qaamaa gaariidha jedhamu galmeessaniiru jedha. ''Sochii qaamaa taasisuuf sa'aatii filachuun barbaachisuu dhiisuu danda'a. Garuu ammo gama dubartootaafi dhiiraatiin yoo ilaalamu ammo, sa'aatii itti sochii isoortii hojjannuutti saffiisa bu'aa argannuu fi bu'a qabeessummaa isaatiin garaagarummaa qaba'' jedhu hogganaan qorannichaa Dr. Pool Arseeroon. Haaluma qorannichaatti hanga cooma qama keenya keessatti argamu hir'isuufi dhiibbaa dhiigaa keenya gadi buusuuf dubartoonni barbaadan, ganamarra sochii ispoortii osoo taasisanii caalaa bu'aa qabaachu dubbatu Dr Pool. Gama biraatiin ammo dubartoonni maashaasaanii guddisuufi cimsachuu barbaadan gara galgalaa keessa sochii qaamaa yoo taasisan filatamaa ta'u mul'isa qorannichi. Dhiiroonni haaluma qorannichaatiin ganamaafi galagala sochii qaamaa yoo taasisan gahumsaa qaamaasaanii waliigalaa dabaluu kan danda'an yoo ta'u, kanneen fayyina onneessaanii eeguufi fooyyeessuu akkasumas fayyaa sammuusaanii fooyyeessuu barbaadan ammo gara galgalaa keessa sochii qaamaa yoo taasisan gaariidha jedha. Dhiiroonnii fi dubartoonni sa'aatii garaagaraatti sochii ispoortii taasisuun isaanii maaliif adda addummaa akka fidu qorattoonni hanga yoonaatti irra hin qaqqabne. Haata'u malee qorannoon dabalataa akka barbaachisu himaniiru.	https://www.bbc.com/afaanoromoo/oduu-61672576
technology	Itoophiyaa: Mootummaan yaaddoo miidiyaa hawaasummaa dhaabsisuu danda'aa?	''Namoota midiyaalee hawaasarratti jibba, waraanaa fi qocholloo raabsan mootummaan seeraan adabsiisuu fi mirga iddoo jireenyasaanii mulqisiisu danda'a,'' jedha ogeessi seeraa Abba Nageessaa Oddoo Duubee. Yaa'ii mana maree bakka bu'oota uummataarratti tibbana MM Abiyi Ahimad yaaddoo fayyadamtoota miidiyaalee hawaasaa biyyoota alaa jiran qaba wayita ibsan, 'Waaqni isinitti haa faradu' jechuun dubbataniiru. Kanuma ilaalchisee mootummaan tarkaanfii fudhachuu danda'u hin qabuu? dhimma jedhurratti ogeeyyii seeraa fi miidiyaa haasofsifneerra. MM Abiyi Ahimad Paarlaamaatti dhiyaatanii gabaasa dhiyeessuun, gaaffii gaafatameef deebii kennaniin, ''Kutaalee addunyaa garagaraarraa kan jiraatanii fi afaan biyyaa kan dubbatan hedduun isaanii paasportii Itoophiyaa kan hin qabne, soofaarra taa'anii uummata madabiirraa taa'uun ka'ii kan jedhan. Ofiif konkolaataa miidhagaa ofaa, isa lafoo deemuun waan baasiif kaffalu hin qabneen ka'ii ajjeesi jedhuun, uummatni Itoophiyaa mee haa hubannu, akkuma jiruun dubbi fudhachuu haa dhiifnu. Isin warri Awurooppaa fi Ameerikaa tessanii uummata garraamii kanaan wal nyaachiftan ani achitti karaan isin to'adhu hin jiru, Waaqni isinitti haa faradu,'' jedhaniiru. Ameerikatti abukaatoo waldaa seeraa Minisootaaa obbo Nageessaa Oddoo ergaan MM dubbatan dhuguma yaadessaadhaa? jennee gaafanne. ''Ka'i ajjeessi kana raawwadhuu namootni jedhanii labsan hedduudha. Yaaddoon isaanis dhugaadha,'' jedhu Abba Nageessoo. Ogeessii Midiyaa Gammachuu Baqqalaa garuu, hamma kana yaaddeessaa mitii jechuun falma. Sababasaa wayita himus, ''haalli jirus baay'ee yaaddessaa miti, uummannii harki caalaan tajaajila intarneetii hin qabani, hin fayyadamani. Namoonni yaada dargaggoota bocuu danda'an yaadnisaanii midiyaalee kanarratti hin argamu, kan warraa midiyaalee hawaasaa akka Feesbukii fi Tiiwitarii fayyadamaniiti. Haalli itti yaadasaanii dhiyeessinus jijjiramuu qaba jechuudha.'' MM Abiyi dhimma kana to'achuu akka hin danda'amnetti dubbatan. Obbo Nageessoo fi Gammachuun garuu mootummaan kana to'achuuf tarkaanfiin fudhachuu qabu akka jiru dubbatan. ''Bilisummaan yaada ofii ibsachuu daangaa qaba, waantota dhorkaman namoota darban seeraan gaafachiisuun ni danda'ama. Biyya alaatti qaama waan kana ijaarrate, namoota yakka akkasii raawwatan, mootummaan karaa lamaan to'achuu danda'a. Jalqaba, ragaan itti mirkanoofnaan adabamuu danda'u. Lammaffaammoo, mirgi biyya sanaa keessa jiraachuulleen irraa kaafame gara biyyatti ergamu danda'u'' jedha ogeessi seeraa Nageessaan . ''Warra namoota walitti naqu, waraana ykn qocholloo bal'isu kana dhaabbilee tajaajila midiyaalee hawaasaa kennan waliin haasa'uun sirreessuu danda'a,'' jedha obbo Gammachuun. Waldaan biyya alaatti dhimma kana qoratuu fi karaa seeraan tarkaanfii fudhatu jiraachuu dubbatu. Koreen Sivili Itiyoo-Ameerikaa waldaan jedhamu abukaatoo baay'ee qabu dhimma kana qorachuuf akka jiru obbo Nageessoon himan. Waggoota shanan darban midiyalee hawaasa fayyadamuun Oromiyaa keessatti mormiin gaggeeffamaa turu ni yaadatama. 'Gaafa sana mirgi yaada ofi bilisummaan ibsachuu ukkamfamee ture, mirgi gurmaa'uus hin turre, jaarmiyaaleen siyaasa biyya keessa akka hin sochoone dhorkamee ture, amma garuu iddoon sun banameera. Adeemsi dimokiraasii sirrii amma ta'etti, mootummaan amma hin gufachiifnetti mormiin sana darbee gaggeeffamu adeemsa kana gufachiisa'' jechuun yaadasaanii guduunfan.	https://www.bbc.com/afaanoromoo/oduu-48855950
health	Koronaavaayiras: Pireezidant Tiraamp namni maaskii akka uffatu gorsan	Pireezidantiin Ameerikaa Doonaald Tiraamp biyyattiitti weerarri koroonaavaayiiras ''fooyya'uu isaa dura ni hammaata'' jechuun ibsa ji'oota keessatti yeroo duraatiif dhimma vaayirasii kanaarratti kennaniin himan. Ofii isaaniis maaskii malee kan socho'an Tiraamp, yeroo dheeraaf namni Maaskii akka uffatu akka labsan gaafatamanii didaa erga turanii booda, ibsa kanaan ''fayidaa waan qabuuf, jaalala biyyaa agarsiisuufis'' namni maaskii akka uffatu gaafataniiru. Ibsa kana yeroo kennanillee maaskii kan hin uffanne pireezidantichi maaskiin qulqullina hin mul'isu jechuun qeeqaa turan. US keessatti weerarri vaayirasii kanaa haalan dabalaa waan jiruuf pireezidant Tiraampis dhimma kanarratti ejjenno qaban akka cimsan gorsitoota isaaniirraa dhiibbaan irratti godhamaa tureera. Ibsi guyyuu dhimma koroonaavayiras irratti Waayit Haawusii kennamu kan adda cite ji'a sadii dura pireezidantichi qorichoota farraa infeekshinii waraannachuun furmaata ta'uu danda'a jechuun erga dubbatanii boodadha. Ji'ootaan booda ibsa isaanii kan jalqabaa kanaan waan gorsitootni isaanii taaskifoorsii addaa jalatti gurmaa'an jedhaa ittiin jedhan dubbataniiru. ''Vaayirasichi foyyee agarsiisuurra hammaachaa deemuu hin oolu'' jedhan. Kuni waanan dubbachuu jaaladhu ta'uu baatus haalichi akkas ta'eeras jedhaniiru. ''Namni kamuu meetira lama walirraa fagaachuu yeroo hin dandeenye maaskii haa uffatu'' jedhan. Itti dabaluunis maaskiin jaallattaniis jibbitaniis, fayidaa qaba'' jedhanii waan jiru hundatti fayyadamuu qabna ergaa jedhus dhaaman. Vaayirasii kanaan ''China Virus'' jedhanii ibsanii kan turan Tiraamp, kutaa miidiyaaleef ibsa itti kennan keessatti maaskii kiisii keessaa baafataniis ofitti osoo hin godhiin ibsicha xumuran. Tiraamp filannoo ji'oota booda gaggeefamuun Ji'oo Baayidan injifachuun marsaa lammataaf itti fufuuf hojii jabaatu isaan eeggata. Morkataan isaanii Ji'oo Baayidan qabiinsa weerara kanaarratti Tiraamp lammiilee Ameerikaarrraa hanqiseeraa jechuun qeeqan.	https://www.bbc.com/afaanoromoo/oduu-53496249
technology	Tekinooloojii: Sagaleewwan siyaasa, fayyaafi teekinooloojii Itoophiyaa gara Clubhouse'tti ce'aa jiraa?	"""Hundi keenya waa'ee biyya keenyaa dhiphanneerra,""  jedha Finlaand kan jiraatu xiinxalaan siyaasaa fi nageenyaa Adam Kaasee Abbabaa (PhD). Waraana, qaala'insa jireenyaa fi biyyi rakkoolee hawaasummaa biroo hamaa keessa jirtu Itoophiyaan garam deemti? Rakkoo biyyattiif falli akkamiin argamaaf?  kanneen jedhaniifi gaaffileen yaaddessoo ta'an hedduun jiru. Bakka buna waliin dhuganitti, taaksii keessatti, yeroo laaqana nyaatan, waajjira keessatti, manneen rifeensaatti walumaagalatti bakka namoonni walitti qaban hundatti haala yeroo Itoophiyaa kaasuun waan hin oolledha. Miidiyaaleen hawaasaas waltajjii marii birooti. Feesbuukiirratti waa'een Itoophiyaa ni odeeffama, tiwiitara irratti waa'een Itoophiyaa ni odeeffama. Dr. Adam waa'een siyaasa Itoophiyaa mariin yeroo jiraatu ni hirmaata, ni barreessa, miidiyaalee hawaasummaa irrattis yaada isaa ni kenna. ""Namni hundumtuu waa'ee Itoophiyaa yaaddoo keessa jira,"" kan jedhu Dr. Adam, mariiwwan 'Clubhouse' lama irratti mari'ataa ture. Mariiwwan lamaanuu waraana naannoo Tigraay keessatti uumamerrattidha. Hirmaattonni naannolee Tigraay, Amaaraa fi kanneen biroo keessaa babbahan yaada wal jijjiiraniiru. ""Clubhose haasaa namni tokkoo fi lama waliin taasisan caalaa waltajjii bal'aa namaaf kenna.  Hundumtuu haala biyyattii keessa jirurratti waan dhiphateef garee namoonni hedduu keessa jiran seenuun mari'achuun caalaa hawwataa taasisa,"" jechuun marii keessatti hirmaate ibsa. Clubhouse ifatti erga jalqabee waggaa guuteera. Namoonni hundeessan Pool Deevinsa fi Rohaan Seet jedhamu. Fayyadamtoonni appilikeeshinii Clubhouse mobaayila isaaniirratti buufatan kamiyyu, dhimma kamirrattiyyu garee marii ijaarrachuu ni danda'u.  Namoota akka garee sanatti makamaniif barbaadaniifis erguufiin affeeruun ni anda'ama. Appilikeeshiniin kun yeroo jalqaba gadi dhiifametti ijoo dubbii ta'ee ture.  Osoo saansuur hin godhiin waltajjii mariin irratti taasifamu ta'uu isaatiif namoonni hedduun gara Clubhouse'tti akka makaman hawwateera. Biyyoonni namoonni bilisaan mari'achuun isaanitti hin tolle akka Chaayinaa appilikeeshinicha dhorkaniiru. ""Clubhouse dogoggora qulqulleessuuf carraa ni kenna,"" jedha. Erga dhiyeenya kanaatii dhimmoonni biyyaa Itoophiyaa fi Itoophiyaatiin alatti mariiwwan Clubhouse qophaa'an baay'achaa dhufaniiru. Dhimmoonni akka fayyaa, tekinooloojii, koornayaa, og-barruu, muuziqaa, kkf… mariiwwaan Clubhouse irratti gaggeeffaman ta'aniiru. Dr. Adam Clubhouse'tti kan makame dhiibbaa hiriyoota isaatiinidha. Miidiyaaleen hawaasummaa biroorraa haala adda ta'een Clubhouse mariif, gaaffii kaasuuf, akkasumas yaada ofii gadi fageenyaan ibsuudhaaf akka mijatu dubbata. Mariiwwan irratti hirmaate dhimmoota siyaasaa wayitaawaa irratti kan xiyyeeffatan waan ta'aniif hirmaattonni miira jajjabaa irratti akka mul'isan ni yaadata. ""Tiwiitaraan ykn karaa biraatiin dubbachuu fi barreessuun ni danda'ama. Clubhouse kan adda godhu waltajjii marii ykn haasaa ta'uu isaati. Yaadonni ni ka'u. Gaaffileenis ni dhiyaatu. Ibsa irratti kennuunis ni danda'ama. Kanaaf, waltajjii carraa foyyaa'aa ta'e namaaf kennu akka ta'e amana Dr. Adam. Miidiyaaleen hawaasummaa waan gaariif akkuma dhimmi itti bahamu, gahee hin malles ni taphatu. Namoonni irratti wal arrabsu, yaada hammaataa ta'es irratti ni dhiyeessu, odeeffannoo sobaallee ni tamsaasu. Marsariitii appilikeeshinii Clubhouse irratti kan ibsame 'people are at the center of every moment' kan jedhudha. Namoonni wiirtuu taateewwan hundaati akka jedhuuti. ""Clubhouse akka billaati. Billaan wanti gaariin ittiin hojjetamuuf ykn namni ittiin ajjeefamuu ni danda'a,"" jechuun tajaajila appilikeeshiniin kun kennu amala fayyadamtootaatiin akka murtaa'u ibsa Dr. Adam. Miidiyaan hawaasummaa kamiyyu gaarii ykn hamaa kan ta'u akka itti fayyadama isaatiin ta'uu hima. Waltajjiiwwan mariin siyaasaa hunda hirmaachisaniifi yaada irratti hundaa'e taasifamu murtaa'oo ta'uu isaaniirraa kan ka'e Clubhouse sirnaan faayidaarraa oollaan qaawwa jiru kan guutuu danda'u jedhee amana. Dr. Fitsum Xilaahun Ameerikaatti ogeessa wal'aansa kaleeti.  Marsariitii marii fayyaa 'Ye Xeenaa Wag' jedhu jaalleewwan ogummaa isaa waliin gaggeesseera. Waggaa tokkoo fi walakkaa dura kan jalqabame mariin hawaasaa kun, dhimmoota fayyaa irratti odeeffannoo sirrii dhiyeessuuf kan jalqabame.  Ogeessonni fayyaa akka waliin mari'ataniifi walii walii isaanii gorsan gargaara. Mariin 'Ye Xeenaa Wag' kun miseensota Feesbuukiirratti kuma 36, Tiwiitararratti kuma 4, Telegiraamiirratti kuma 2 qaba. Hanga ammaattis Poodkastii kutaalee 40 darbeera. Amma ammoo torban lama keessatti takkaa mariin 'Ye Xeenaa Wag' Clubhouse irratti gaggeeffamaa jira. Dr. Fitshuma akka jedhutti, ogeessota sektara fayyaa keessatti muuxannoo qaban affeeruun ibsa akka irratti kennan taasifama. ""Clubhouse hirmaachisaadha. Fakkeenyaaf, Poodkastiin yeroo hojjetamu anaa fi Dr. Ermiyaas [Jaalleewwan Ye Xeenaa Wag] qofa turre. Clubhouse irratti garuu dhaggeeffataanis nama dubbatu ni ta'a. Kanaaf, sa'aatii dheeraaf haasofnullee hin nuffisiisu."" 'Ye Xeenaa Wag' kanaan duraa keessatti marii Clubhouse irratti gaggeeffameen waa'een talaallii Joonsan and Joonsan, odeeffannoo sobaa dhaabuu fi fayyaan sammuu ka'aniiru. Ministeera fayyaa fi Centre for Disease Control (CDC) irraa ogeessonni affeeramanii talaallicha ilaalchisee odeeffannoo burjaajessoo ta'an irratti akka ifatoominni jiraatu carraan kennamuuf dubbata Dr. Fitsum. Waa'ee fayyaa qofa yeroo baay'ee dhaga'uun nuffisiisaa ta'uu waan maluuf, kana ilaalcha keessa galchuun 'Ye Xeenaa Wag' tiif Clubhouse dhaabbata 'Jaaz House' jedhu waliin walta'insa uumeera. Kanaaf, mariin Clubhouse muuziqaadhaan dabalaameeti. ""Clubhouse kan adda taasisu ogeessota affeeruu fi dhaggeeffattoonni ogeessota kallattiin gaafachuu danda'uu isaaniiti. Clubhouse akka warra buna dhugaa haasa'aa jiraniitti deemanii makamuutti namatti dhaga'ama,"" jedha Dr. Fitshum. Clubhouse fayyadamtoota Apple fi Andirooyidiin ala warra jiran qaqqabuuf appilikeeshiniin akka isa daangessu amana. Karaa biroon ammoo namoonni eenyummaa isaanii isa sirrii beeksisanii waan itti makamaniif Clubhouse iftoominni isaa namatti tola. Clubhouse erga gadhiifamee waggaa guuteera aappiin kun. Wantoota aappii guddaa jechiisiisan waan guute fakkaata. Akka guddaatti haasawamuufi, fayyadamtoota guddoo beekaman, walfalmisiisuu, ugguraafi gatii guddaatti tilmaamamuu - isaan kana. Addunyaa maratti dubbii ta'eera - bakka itti jalqabe Ameerikaadhaa haga Chaayinaa, Biraazilii haga Tarkii. Biyya kamuu jiraadhu, yeroo gabaabaatti dhagayuuf deemta waa'ee appii kanaa. Tujaaronni addunyaa kanaafi namoonni bebbeekamoon muraasni appicharra jiru. Elon Musk fi hundeessaan Facebook Maark Zukerberg, akkasumas raapparoonni Drake fi Kanye West, akkasumallee Oppiraah Winfireey fayyadamaa jiru. Appichi haasawaafi beekamtiin qofatti hin hafne - maallaqnis hordofaanii jira. Akka jecha Financial Times UKtti, ogeeyyiin diinagdee Clubhouse doolaara biiliyoona 1 akka baasu dubbachuu gabaaseera. Clubhouse kaanirraa kan adda isa godhu, barreeffama, suuraa fi viidiyoo dhabuu isaati - appichi sagalee (audio) duwwaadha. Kana malees, waanti hunduu kallattumaan taha yookaan dabra. Kutaa varchuwaal ofiikee uummachuu dandeessa, yookaan ammoo kana namoonni kaan keessatti haasawanitti galuu dandeetta. Lakkoofsi namoota haasawanii murtaawaadha. Namoonni kaan filannoo dhaggeeffachuu qofa qabu. Tahus harkakee baasuun, dubbachuuf gaafachuu dandeetta. Appicha fayyadamuun sagalee waraabuun boodarra dhaggeeffachuun hin tahu. Haasaa kallattiidhaan waan jiru caqasuu qofadha. Matadureewwan irratti qabdu akka si jala hin dabarre barbaadda taanaan, matadureewwan fedhii qabdu filachuun ergaan si dhaqqaba. Achis gaafa namoonni dhimmicharratti haasawa jalqaban ergaan sii dhufa."	https://www.bbc.com/afaanoromoo/oduu-58469740
health	Koronaavaayiras: Xaaliyaanitti guyyaa tokkotti namootni 475 COVID-19'n du'an	Xaaliyaanitti guyyaa Roobii qofa namootni 475 COVID-19'n du'uun, erga vaayirasichi eegalee guyyaatti duuti guddaan itti galmaahe ta'era. Lakkoofsi namoota COVID-19'n Itaaliitti du'aanii guyyaa tokkotti 475 gahee, waliigalli namoota hanga ammaatti lubbuu dhabanii 3,000 ol ta'eera. Erga dhibeen kun biyyattiitti mudatee as namootni 35,713 vaayirasichaan kan qabaman yoo ta'u namootni 4,000 ta'an dhibee kanarraa bayyanataniiru. Namoota Itaalitti du'an keessa hanga ammaa lammiileen Itoophiyaa lama keessatti kan argaman ta'uu Ministeerri haajaa Alaa Itoophiyaa mirkaneesseera. Kutaan biyyaa gara Kaabaa biyyattiitti argamu Lombaardiin, guyyaa tokkoorri namootni 319 ta'an irraa du'uun naannoolee daran miidhamaniiru jedhaman keessaa kan jalqabaati. Weerara COVID-19 addunyaa mara goolaa jiruun biyya jalqaba dhibeen kun itti eegale Chaayinaatti aantee Itaaliin biyya lammataa dhibeen gaaga'ama guddoo irraan gahaa jiru dha. Yeroo ammaa namoota Vaayirasii kanaan addunyaa guutuutti faalamanii argaman 200,000 ol keessaa 80% kan ta'an biyyoota Awrooppaa fi Kibba Paacifikii keessa akka jiraatan Dhaabbatni Fayyaa Addunyaa beeksiseera. Biyyootni addunya tamsa'ina vaayirasichaa ittisuuf tarkaanfiiwwan garaagaraa hedduu fudhata jiru. Haata'u malee Vaayirasicha ittisuuf biyyootni adda baasuun, qorachuu, yaaluufi hordofuun irra jiraa jedhan hoogganaan Dhaabbata Fayyaa Addunyaa Dr. Teewdiroos Adhaanom. Itaaliin yeroo ammaa guutummaan guutuutti sochiin idilee dhorkamee namni mana mana isaa akka taa'u erga labsitee torbee lama darbeera. Haata'u malee lakkoofsi namoota vaayirasichaan du'anii dabalaa jira. Hangi du'aa Itaalitti ol ka'eef lakkoofsi namoota vaayirasichaan qabamanii dabaluufi uummatiicha keessa lakkoofsi namoota bubbulanii guddoo ta'uun sababa ta'uu akka malan dubbatama. Dr. Teewdiroos talaalliin jalqabaa Vaayirasii kanaa erga vaayirasichi dhalatee yeroo xiqqoo keessatti argamuu dinqisiifataniiru. COVIS-19 Itaaliin alatti biyyoota Awrooppaa akka Ispeen, Fraans, UK, Jarmaniifi Beeljiyeem keessattis lubbuu namoota hedduu gaaga'aa jira.	https://www.bbc.com/afaanoromoo/oduu-51956882
health	Koronaavaayiras: Biyyoota addunyaa hala hin baramneen 'uggura sochii' hojiirra oolchan	Biyyoonni addunyaa tatamsa'ina dhukkuba koronaavaayirasii ittisuuf jecha tarkaanfiiwwan garaa garaa fudhataa jiruu. Mee biyyoota addunyaa tarkaanffiiwwan kanaan dura hin baramnee COVID-19 ittisuuf hojiirra olchan haa ilaallu. Paanaamaan biyya jiddugala Ameerikaa namoonni 1,000 ta'an koronaavaayirasiin qabamuun keessatti mirkanaa'ee yoo taatu, adda bahanii turu irratti tarkaanfii isa cimaa jedhamee labsite jirti. Tarkanfiin biyyattiin tatamsa'ina koronaa ittisuuf hojiirra oolchaa jirtu saala lammiilee irratti kan bu'urreeffateedha. Guyaa Robiitii kaasee dhiirriifi dubartiin guyyaa adda addaatti sa'aatii lamaaf manaa bahanii deebi'uu ni danda'u. Guyyaa Dilbataa ammoo nama kamiifuu manaa bahuun hin hayyamamu. ''Uggurrii cimaan kunis lubbuu keessan baraaruun alatti kaayyoo gara biraa hin qabu,'' jechuun ture Ministirri Nageenya biyyattii Ju'aan Pinoo kan gaazeexxeessitootatti himan. Magaaloota Kolombiyaa muraasaa keessatti ammoo, haaluma garaa garummaa lakkoofsa waraqaa eenyumaa isaanitiin ala bahuun hayyamamaafi. Fakeenyaaf, lammiilee Baransaabermejaa keessaa jiraataniif kanneen lakkoofsi waraqaa eenyummaasaanii 0,7, yk 4 ta'ee guyyaa Wiixataa bahuu danda'u. Kanneen lakkoofsi isaanii 1, 8, ykn 5 ta'e ammoo guyyaa Kibxataa ala bahuun hayyamamaafi. Biyyi ollaa Boliviyaanis haaluma adeemsa wal fakkaatuu hojiirra olchaa jirti. Mootummaan Sarbiyaa yeroo tokko sa'aatii itti saree manaa baasanitti namoonni akka manaa bahaniif hayyamee ture. Kunis sa'aatii 02:00(20:00) hanga 03:00(21:00) gadii bahuu hayyamee ture. Haa ta'u malee warra saree qabaniin mormiin waan mudateef deebiisee sa'aa kana haqeera. Maanguddoon tokkos sa'aatii galgalaa miilaan deemuu dhaabuun sareen rakkina fincaanii ummachuun balaa fayyaaf akka saaxilamtu taasisa jedheera. Kana malees saroonni mana keessatti fincaa'uuf waan dirqamaniif jiraatootta irrattis dhiibbaa qabaata jechuun mormeera. Pirezidaantiin Beelaarus, Aleeksaandar Lukaashenoon waa'ee dhukkuba koronaavaayirasii ilaalchisee waan hedduu jedhu. Haasaa gaazexeessaa TV waliin taasisaniin, bakka xabaatti namoonni walitti qabamuun rakko hin qabaatu jedhaniiru. Kanaafis sababii yoo eran qorri istaadiyoomii vaayirasicha ni ittisa jedhaniiru. Kuni dhugaa ta'usaatiif ragaa qabatamaan garuu hin jiru. Kanaan kan ka'ees akka biyyoota awwuroppaa gara biraa Beelaarus taateewwan ispoortii kamuu hin uggurre. Kana malees dhugaatiiwwan akka vodkaa dhuuguun imala vaayirasicha ni ittisa jedhaniiru. Kunis gorsa oggeessaatiin wal bira yoo qabamee gonkumaa faallaadha. Biyyi Siwidiinis akka biyyoota ollaashee biraa osoo hin taane ilaalcha laafaa agarsiisaa jirti. Biyyattii keessatti namoonni koronaavaayirasiin qabaman gara 4,500 ta'an galmaa'an illeen, mana keessa akka turamuuf tarkaanfiin fudhattee hin jiru. Guyyaa Dilbataatti namoota 50 ol ta'anii walitti qabamuun dhorkameera garuu manneen barnootaa ijoollee umuriin isaanii waggaa 16 gadii ammas jira. Manneen dhugaatiifi nyaataa tajaajila kennaa waan jiraniif namoonni akkuma duraatti jiraatu. Tarsimoonni manaafi alaatti yaada adda addaa qabaataa jira. Haa ta'u malee tarkaanfii biyyoonni fudhataa jiraniifi bu'aansaa kan yeroo keessa mullatu ta'a.	https://www.bbc.com/afaanoromoo/oduu-52117151
entertainment	Ilmi Joo Baayidan dubartoota hedduu wajjin ejjuu dabalatee waan sadiin himatame	Ilmi Pirezidant Joo Baayidan, Haantar Baayidan, aangoo maatii isaatti fayyadamuun fayidaa argatus araada cimaa ittiin rakkachaa jirutti  akka qisaasaa akka jiru haati manaa isaa duraanii ibsite. Filannoo pirezidaantummaa yeroo darbeerratti warri Rippaabilikaanotaa isa irratti xiyyeeffachuu isaanii irraa kan ka’e, Hantar Baayidan yakka gibira waliin dhahuutiin qorannoon irratti gaggeeffamaa ture. Pirezidaantin duraanii US Donaald Tiraamp fi michoonni isaa ilmi Baayidan biyyoota akka Chaayinaa fi Yukireen keessatti biizinasii isaa malaammaltummaadhan hojjata jechuun himataa turan. Ilmi Baayidan waan isa gaabbisiisu akka hojjate amanus, innii fi abbaan isaa Baayidan waan yakkaan nama gaafachiisu garuu homaa hin goone jechuun waakkatan. Haantar gaheessa waggaa 52 yoo ta’u, abbaan isaa pirezidaant Baayidan akka isatti boonan yeroo hunda ni dubbatu. Haantar Baayidan qoricha sammuu adoochu, kookeenii jedhamu fudhachuu kan eegale barataa kolleejjii yeroo turetti. wallaansaaf wiirtuu araada irraa bayyanachuus galee  bahaa ture. Bara 2013 tti Waraana Galaaana irraa US tiif leenji’ee abbaa isaa fuulduratti waadaa seene. Buufata waraana galaana irraa seenee guyyaa jalqabaatti araada kookeenii akka qabu qoratamee irratti barame. Gaafuma sanas ari’ame. Boodarra tarkaanfii fudhatametti akka gadde dubbatee ture. New York akka gabaasetti, erga obboleessi isaa angafni bara 2015 tti du’ee booda araada dhugaatii alkoolii voodkatiin akka malee rakkata ture. Bara 2017 yeroo itti haadha manaa isaa duraanii Bahilee waliin wal hiikan sana Haantar, “fedhii dhuunfaa isaa kanneen akka qoricha sammuu adoochuu, alkoolii, kilabii, dhugaatiifi dubartoota wajjin saal-qunnamtii raawwachuurratti baasii guddaa baasa, maatii isaatiif garuu homaa hin godhu,” jechuun himattee turte. Baahileen gaa’ela waggaa 24’f Haantar Baayidan wajjin jiraatan ilaalchisee araada qoricha sammuu adoochuufi alkoolitiin akka rakkatu torban kana dubbattee jirti. Hantar Baayidan bara 2021 seenaa ofii isaa barreesse keessatti haadha manaa isaa Baahilee dhoksee eejjaa turuun isaa gaa’ela isaatti gufuu akka ta’e amaneera. Bara 2019 tti ammoo qorannoo DNA taasifameen shubbistuu Landen Aleeks jedhamtu irraa mucaa akka godhate bira gahameera. Shubbistuu kana wajjin qunnamtii qabaachuu isaa waanan yaadadhu hin qabu jedhee waakkatus mucaa Landen Aleeks deessef manni murtii abbaa ta’uu isaa waan itti murteessef kaffaltiin mucaadhaf waan maluu kaffalaa jira. Haadha manaa isaa Bahilee wajjin osoo gargar hin bahin duras haadha manaa obboleessi isaa irraa du’e, Halii Baayidan jedhamtu waliinis waggaa lamaaf saal-qunnamtii gaggeessaa akka ture Niwuyoork Taayimsitti himee ture. Sana booda ammoo dubartii lammii Afrikaa Kibbaa fiilmii hojjattu tokko irraa mucaa dhiiraa tokko argate. Pirezidaantin duraanii US Tiraamp fi paartin Rippaabilikaanii, daldaalli biyya alaa ilma Pirezidaant Baayidan malaammaltummaadhan gaafatamuu qaba jedhanii falmaa turan. Bara 2013-2016 tti Haantar Baayidan dhaabbata daldaalaa Chaayinaa BHR Paartinars jedhamu keessatti kaffaltii malee miseensa boordii erga ta’een booda dhuma irratti fandii dhaabbatichaa keessaa dhibbeentaa 10 akka argate dubbatamee ture. Joo Baayidan, “Chaayinaadhaf ergama” jedhee Tiraamp yeroo isaa hadheessaa turetti akka ragaatti waa’ee qabeenya ilma isaatii kana fayyadamaa ture. Bara 2017 tti Baayidan Waayit Haawus gadhiisee erga baheen booda ilmi isaa Haantar Baayidan abbaa qabeenyaa beekamaa lammii Chaayinaa Yee Jiyaanming jedhamu wajjin gaazii uumamaa irratti walii galtee daldaalaa eeegalan. Yee Jiingming malaammaltummaan shakkamee erga hidhameen booda walii galteen isaanii addaan cite. Bara 2014 tti ilmi Baayidan Yukireen keessatti dhaabbata gaazii uumamaa irratti hojjatu Burisma Holdings jedhamutti erga dabalameen booda ji’atti doolaara 50,000 akka argataa ture jedhama. Yeroo sanatti Joo Baayidan yaalii Yukreen malaammaltummaa hambisuuf gootu deeggaraa turan. Itti milkaa’unis qorataa yakkaa Olaanaa Yukreen kan ture Viktor Shookin bara 2016 tti akka ari’amu ta’e. Tiraamp fi michoonni isaa ammoo Viktor Skookin kan ari’ame dhaabbata ilma Baayidan wajjin qunnamtii qabu Burismaa irratti qorannoo waan gaggeessef hari’ame jedhanii falmuu eegalan. Kuni ammoo bara 2019 tti himanni Tiraam aangoo irraa buusuu akka banamu taasise. Ilmi Joo Baayidanis miseensummaa boordii dhaabbata Bursima Hooldings gadi lakkise. NBC News akka gabaasetti bara 2013 hanga 2018 tti, dhaabbileen daldaalaa Haantar Baayidan Chaayinaa fi Yukreen irraa doolara miliyeena 11 argamsiisera. Akka gabaasa kanaatti Haantar Baayidan kaffaltii hoteela beekamaa, konkolaatawwan ispoortii bebbeekamoo fi baasiwwan birootif ji’atti doolaara 200,000 baasa. Qorattoonni federaalaa yeroo ammaa baasiwwan ilmi Baayidan baase fi qunnamtii daldaalaa inni biyya alaatii qabu qorataa jiru. “Dhibaan dhibbatti ofitti amaneen dubbadha, dhuma qorannoo kanaatti yakka homaatuu akkan hin goonetu mirkanaa’a,” jechuun CBC NEWS tti dubbate.	https://www.bbc.com/afaanoromoo/articles/clmxkr1378yo
politics	Daraartuu Tulluu sirna badhaasaa Atileetotaa irratti nageenyi akka bu'u cimsitee gaafatte	"Pireezidantiin Federeeshinii Atileetiksii Itoophiyaa Komaandar Daraartuu Tulluu,  Atileetota dorgommii mana keessaa Beelgireeditti gaggeeffamerratti hiraamataniif sirna badhaasaa Roobii kaleessa, Bitootessa 23, 2022 qophaa'erratti mootummaan fedeeraalaa fi Naannoon Tigraay nagaa akka buusan gaafatte. Daraartuun atileetota Dorgommii Shaampiyoonaa Atileetiksii Mana keessaa 18ffaa irratti Itoophiyaan olaantummaan akka xumurtuuf ga'ee olaanaa gumaachaniif badhaasa qophaa'erratti waraanni akka dhaabbatu cimsitee gaafatte. ""Tigraay kaleessas, har'as, boris qaamuma Itoophiyaati. Adaraa keessan yaa hooggantoota keenyaa! Fayyadamtanii osoo hin taane miidhamaatii Itoophiyaa tokko godhaa!'' jechuun dhaamsa dabarsite. Komaandar Daraartuun dabaluun, ''Abbootii fi harmootiin Tigraay, abbootii fi harmootii keenya. Bor guyyaa biraa akka ta'u ammoo mirkana. Itoophiyaa araaramtee tokko taatee ni dhaabbatti,'' jette. Atileetonni dorgommii kanarratti hirmaatanii qabxii boonsaa galmeessan sababa waraana Tigraay qormaata keessa galuu kan himte Komaandar Daraartuun, atileetotaannis, ''jabaadhaa, isinitti hin dhagahamin, borimmoo guyyaa biraadha. Qormaata hedduu keessa darbuun alaabaa Itoophiyaa olkaasuu keessaniif hedduu galatoomaa!'' jechuun jajjabeessite. Dorgommii kana irratti atileetota Itoophiyaaf meedaaliyaa warqee dabalatee kaanis injifatan keessa atileetotni dhalattoota Tigraay ni argamu. Dorgommii Shaampiyoonaa Atileetiksii Mana keessaa Addunyaa 18ffaa Bitootessa 18-20 bara 2022 magaalaa guddoo Sarbiyaa, Beelgireed keessatti gaggeeffamerratti atileetonni Itoophiyaa olaantummaan xumuran. Dorgommii kanarratti Itoophiyaan warqee afur, birrii sadi fi nahaasa lama, walumaagalattti meedaaliyaa sagal argachuun tokkoffaan xumurteetti. Leenjisaa atileetota dubartootaa Tigraay irraa dhufanii kan ta'an hiluf Yihdago waltajjii sirna badhaasaa kanarratti ergaa kan Daraartuun walfakkaatu daarsaniiru. Leenjisaa Hiluuf Yihdagoo, dorgommii kanarratti meetira 3,00n meedaaliyaa worqee kan argatte Atileet Lamlam Haayiluu, meetira 1,500n worqee kan argamsiiste Atileet Gudaaf Tsaggaayee, fi meetira 800n meedaaliyaa birrii kan argamsiiste Atileet Fireewoyinii Haayiluu leenjisaa turan. Leenjisaa Hiluf atileetonni isaan leenjisan dorgommii kanarratti hirmaachuun dura bakka itti leenjii taasisan dhabanii rakkataa akka turan himan. ""Haala jirurraa kan ka'e tiraakiiwwan irra fiigan hedduun waan hin jirreef , lafuma tiraakii hin qabnerratti shaakalaa turan.,'' jedhan. Kanarratti dabalataan sababa waraanaa miseensota maatii Tigraay jiran quunnamuun rakkisaa waan tureef ''xiinsammuu atileetotaa akkaan miidhame wal'aanuutu nurra ture,'' jechuun Leenjisaa Hiluf BBCtti himaniiru. Dorgommii olompikii addunyaarratti meedaaliyaa worqee argachuun Afrikaarraa dubartii jalqabaa kan taate Daraartuu Tulluu, bara dorgomaa turtetti watajjiiwwan bebbeekamorratti maqaa biyyashee waamsisteetti. Waraana Kaaba Itoophiyaatti ji'ootaaf adeemsifamaa ture keessattis, akkasumas siyaasa Oromo keessattis rakkoon jiru nagaafi mariin akka xumuramu dubbachuun mallattoo araaraa taatee mul'ataa jirti. Yeroo ammaa Pireezidantii Federeeshinii Atileetiksii Itoophiyaa kan taate Daraartuun, ispoortiin alattis waltajjiiwwan garaagaraa irratti waan uummatashee fayyadu hojjechuuun, gaaffii fi yaada dantaa hawaasaa ta'e kaasuun beekamti."	https://www.bbc.com/afaanoromoo/oduu-60858763
politics	Lola Tigraay: Namni qaro-dhabeessa ta'an, Asmallaash, ajjeefamuun waa'ee lola Tigraay maal hima?	"Namni qaroo ijaa fi harka tokko hinqabne, Asmalaash Waldasillaasee aanga'oota TPLF tarkaanfii humnootii federaalaatiin naannoo Tigiraayitti fudhatameen ajjeeffaman keessaa tokko. Ajjeechaan nama kanaas tarkaanfiin naannichaatti fudhatamaa jiru hangam cimaa ta'u kan mulliseedha. Asmalaash bara TPLF hundeeffamu 1975 keessa kan dhaabichatti makame yoo ta'u, agartuu isaa lamaanis tibba lola riphee loltummaa gaggeessaa turaniitti haleellaa boombii gaarreen Imbaa Alaajeetti ture kan dhabe. Qobsoo riphee loltummaa TPLF bara 1975tti eegaleen ture bara 1991tti magaalaa guddoo biyyattii Finfinnee to'achuun bulchiinsa Mangistu Haayila Maariyaam aangoorraa kan kufte. Isaan boodas Asimalaash, waraana daangaa bara 1998 keessaa motummaa TPLFn ogganamuufi Eritiiraa jiduutti gaggeefameen haleellaa xiyyaaraa Maqaleerratti raawwatameen harkasaa biraa dhabe. Lola tibbanaa kanaan ammoo Asimalaash,  miseensa koree hojii raawwachiiftuu TPLF kan ture, qondaaltoota TPLF soorama bahan- Ministira Haajaa Alaa duraanii Siyyum Masfin fi Ministira Dhimmoota federaala duraanii Abaay Tsahaaye waliin ajeeffaman. MM Abiy Ahimad, gaheessi waggaa 44, kan tarkaanfiin waraanaa akka TPLF irratti fudhatamuuf ajajan, osoo bara 2018tti gara aangootti hindhufin dura garuu motummaa waloo dhaaba siyaasaa afuriin biyya bulchaa ture keessatti TPLF waliin hojjataa turan. Amma garuu Abiyiifi TPLF waliif diina waan ta'aniif lolatti galan. Isaan boodas naannoo Tigraay kan Sudaaniifi Eertiraan wal daangeessitu akkasumas seensa buufata Galaanaa Diimaa to'achuuf lola gaggeessan. Pirezidaantiin Eertiraa Isaayaas Afawarqiin tarkaaniin waraanaa Itoophiyaan taasisuu cimsuuf loltoota isaa erguutu gabaafame. Kaan ammoo siriiyyuu haaloo inni  tibba waraanaa daangaa bara 1998-2000tti gaggeefameetti harka TPLFn bahuuf jedhu. Waraana daangaa sanaanis namoonni gara 100,000 ta'an akka ajjeefaman himama. Tigiroonni, lammiileen Eertiraa hedduun fi motummaan US loltoonni Eertiraa Tigraay galaniiru jedhan illeen,  motummoonni Ertiraas ta'e kan Itoophiyaa himannaa kana ni haalu. Abiy erga waraanni federaalaa magaalaa guddoo naannichaa Maqalee to'ateen booda Muddee 28tti ture injifannoo kan labsan. Haata'u malee humnootii TPLF kan ajaja isaa jalatti loltoota gara kuma 250 ta'an qabuu to'achuuf tarkaanfiin kan itti fufu ta'uu himan. Haalli maanguddoonni sadan; Asimalaash, Siyuum fi Abaay itti ajjeefaman ifa hinture. Kaan ganda keessatti itti dhokaafamuun ajjeefaman jedhu. Haata'u malee, ibsi motummaan kenname ammoo holqa keessa harka akka kennataniif gaafatamanii didnaan ajjeefamuu ibsa. Ajjeechaa namoota kanneenis Sibihaat Nagaa dabalatee to'atamuu qondaaltoota TPLF hordofuun kan dhagahameedha. Sibihaati harki cancalaan hidhamuun baayyee bututee ture kaameeraan kan mul'ate. Kunis kan taatee hogganaa Iraaqi duraanii Saadaam Husseen bara 2003tti wayita to'atamu kan yaadachisu ture. Fayisaal Robilee Insititiyuutii Qorannoo Dhimmmoota Gaanfa Afriikaa kan UStti bu'ureeffatee irraa akka jedheetti, deeggartoonni Abiy carraa namoota dhaaba siyaasaa hanga mormii ummataatiin kufiifamee Abiy gara aangootti dhufuutti olaantummaan biyyattii bulchaa tureen hidhata qaban kenneen, mudateetti gammadaa jiru. ''TPLF arganneera. Barbadeessaa jirra jedhaa jiru.  Gonkumaa deebii'anii nu dararuu hindanda'an jedhu.'' ''Haata'u malee kanneen gonkumaa TPLF hinjaalannee dabalatee, Tigroonni akkas jechaa jiru: 'Asimalaash nama ija hinqabnee, Siiyuum nama wallaansa baqaqasanii yaaluun dugdaa raawwatameef socha'uuf rakkatuu, Abbaay kan wallaansa baqaqsanii yaaluun onnee taasifameef ajjeessuun, akkasumas ammoo Sibihaatii kan sadarkaa ol bahu hindandeenye salphiftan. Isaan gootoota keenyaa'.'' Rogeessi mirgoota Namoomaa Ertiraa kan baqannaarra jiru, Phaawuloos Tasfaagorgiis lola baatiiwwan sadan darban keessaa haleellaan dirooniin irratti gaggeeffame fi waraana loltoonni Itoophiyaafi Ertiraa akkasumas humnootiin naannoo Amaaraa irratti qooda fudhataniin TPLF miidhaa olaanaan irra gahuun isaa shakkii hinqabu jedha. ''TPLF buufataasaa hedduu, hoggantoota isaa hedduu, looltoota isaa hedduufi meeshaa waraanaa cicimoo hedduu dhabeera. Amma meeshaa waraanaa jiddugalaafi xixiiqqaa qofaa qaba. Kanaafu Ertiraan haalaa ta'ee kanaan keessatti hirmaachuun waan irraa eegamaa ture jedhee hinyaadu,'' jedha. ""Isaayaas tarsimoo isaa dubatti hafaa diina irratti baayyina looltoota, taankiiwwan, meeshaalee waraanaa fi boombiitiin hordofa,''jedha Mr Phaawolos. Itti dabaluunis, ''Haata'u malee TPLF hindhumne. Loola walitti fufaa waraane. Ammas, garuma lafaafi eddoowwan baadiyaa Tigraay duraan beekuutti, gaarreenifi randawwan lola riphee loltummaa keessatti lolaa tureett deebii'e.'' Maanchil Masarati Yunvarsitii Gondatii oggeessa akkaadaamii kan ta'an, adeemsi TPLF erga ''humna qabu hundaan'' waraanaa Itoophiyaarratti saaxuun riphe loltummaatti geedarame, isaanuma irratti balaa buuse. ''Gareewwan hidhatootaatiin, hidhataan boombii ajjeessee du'u tokkichi mataansaa du'a hedduuf sababa ta'u danda'a. Dhimma TPLFtiif ammoo, looltoota hafan muraasa qabu. Ammalleen naannoolee gaarreen muraasaa keessatti lolaa akka jiran gabaasni jira. TPLF konkolaataawwan gargaarsaa osoo hinhafne daandiiwwan irratti aleellaa raawwataa jira,'' jedhan. Mr Phawuloos motummaan beelaa akka meeshaa waraanaatti itti fayyadamaa akka jiru amana. ''Loltoonni motummaa midhaan Tigrootaa gubaniiru. Lolichis waqxii miidhaan walitti qabamuutti gaggeeffame. Loomsaanis jalaa qalamaniiru. Kunis wayita motummaan naannichatti malawwan quunnamtiin guutuummaatti adda kute sana raawwatame. Nyaanni seenu tokkoo hinturre. Ammma mataasaa, baayyinni gargaarsaa baayyee daangeeffamaadha. ""Namoonni beelaan du'aa jiru. Beelli seenuuf akeekkachisni kennamaa jira. Kunis beenyaa malee gatii waraanaati. Kunis jecha Mangistu na yaadachisa: 'qurxummii ajjeesuuf, haroo gogsi.' Kanaafuu TPLF dadhabsiisuuf, motummaan Abiy namoota nagaa beelleessuun dabalatee dirqiin of jala oolchuuf yaalaa jira,'' jedha Mr Phaawulos. Dhaabbileen gargaarsaa gama isaanitiin, lolli tibba weerara koronaavaayirasiifi awwaansin miidhaan miidheetti umamee, haalicha caalaa 'harbeessuu' himu. Akka dhaabbilee gargaarsaa UN'tti: Aanga'aan bulchiinsa haaraa naannoo Tigraayitti mudaman, midiaa biyya keessaatiin rakkoonni naannicha keessaa ''seenaa isaa keessatti cimaadha'' jechuun gabaafame. Lakkoofsi namoota naannichatti deeggarsa namoomaa atattamaa barbaadanis miliyoona 4.5 ta'uufi kanneen bakka jireenaa isaanii buqqaa'an ammoo miliyoona 2.5 akka ta'an akka sumas namoonni 13 beelaan du'uu waajjirisaanii gabaasa qabaachuu akka dubatan gabaafameera. Motummaanis himannaa beelaan ummataa adabaa jiraa jechu kan kufse oo ta'u, Obbo Maanaachile ''dhimma akkasiitiin motummaa himachuu ''gutummaatti dogondora'' jedhaniiru. ''Motummaan kuusaa nyaataa gahaa qaba garuu ammoo sababii TPLF konkolaachiftoota ajjeessuuf jecha naanawa baadiyaa geessuu hindandeene. TPLF ilaalcha idil addunyaa  hawwachuufi dhimmasaatiif akka gaddamuuf waan barbaadeef dhimma beelaa akka qabxiitti itt fayadamu barbaade. ''TPLF qonnaan bultootaaf qawwee kennuun muraasa isaanis akka lolaniif dirqisiise. Sababii kanaatiif kan omishni barbadaa'aa jiru. Akkasumas TPLF bulchiinsoota motummaa magaaloota hundaa to'ateera. Waajjiraa;ee, hospitaalootaa osoo magaalaa hinbahiin dura barbadeessee'' jedhu Obbo Manaahiil. Komishiniin Mirga Namoomaa motummaan hidhata qabus, jiraattoonni lixa Tigraay, Humaraa kan jidduugala qonnaa taa'ee manneeniifi daldalallii ballinaan garee dargaggoota Amaaraa, milishootaa, humnootii addaa akkasumas loltoota raayaa Itoophiyaafi kan Ertiraatiin saamamuu dubbatu. ''Saamtoonni kuusaa naataafi miidhaanii onsaniiru'' jechuun, itti dabaluun kan biraa hafee namoonni bulchiinsa haaraan akka isaan gargaaraniif eergaman mataansaanii hannicha keessatti hirmaataniiru jechuun himatu jiraattoonni. Xinxalaan dhimma Itoophiaa Garee Kiraayisis Addunya Itoophiyaa, Wiiliyem Daavisan, motummaan federaalaa bakkeewwan loltoonni isaa ykn humnootiin Amaaraa jiran, bakka baayyee to'atamuutti deeggarsa muraasa dhieessaa jira jedha. Haata'u malee, bakkeewwan humnootiin Tigree ammalleen keessatti argamaniitti, sababii motummaan akka isaan deegarsicha akka hinarganneef barbaaduuf ykn boba'aa ykn meeshaa waraanaa geessuun akka hindanda'amne waan barbaaduuf deeggarsi qaqabaa hinjiru jedha. ''Sababii motummaan federaalaa to'achu hindandeenyeef ykn nageenyi baayeen hinjirreerreef, irra caalli baadiyaa Tigraay deeggarsa argataa hinjiran. ""Deeggarsi Maqalee, magaalaa guddoo naannichaatti, kibbaafi lixa naannichaa eddoowwan muraasa humnootiin federaalaa ykn Amaaraa to'atan  ergamaa jira'' jedha. Itti dabaluunis, Mr Daavisan  bakkeewwan to'annoo loltoota Ertiraa jalatti argamaniitti gargaarsa erguun gama siyaasaatiinis ta'ee lojistiikiidhaan baayyee rakkisaadha. Jiraattoonni BBC'tti akka himaniitti, loltoonni Ertiraa Aksuum, Wukroo kan Maqalee irraa km 45 qofaa faggaattu dabalatee, magaaloota gurguddoo hunda keessatti argamu. Lafa dhalootaa pirezidaantiin Tigraay kan ture Dabratsiyoon Gabramikaa'el kan taate Shiree, humnootiin Itoophiyaa to'ataniif erga gargaaraniin booda, gadhiisaniiru. Haata'u malee ammalleen madarootaafi gandoota naannichaa keessa ammalleen jiru jedhu jiraattoonni. Maartiin Plaat, Inistitiuutii Yunvarstii Landaniitti qorataa olaan kan ta'e, daangaawwan qabachuu jechuun eenyu akka mo'atee hinagarsiisu jedha. ''TPLF magaalootaafi eddoowwan qabachuun hinamanu. Garreenniifi tulluuwwan irraa lolaa jira. Diniin hanga tagabaa'uutti dhiise. ""Isaan booda haleellaa raawwachuun baqata. Haala kanaan baatiiwwaniifi waggoota keessatti diina  dadhabsiisa. Riphee loltummaa kana duraatinis kan raawwatame kana ture. Riphee loltummaa cimaa gaggeessuu danda'uuf daandii dhiyeessitii meeshaa waraanaa, boba'aa fi nyaataa qabaachutu barbaachisa,'' Mr Daavisan. ""TPLF yeroo dhumaatiif dhiyeessitii kan argate karaa Sudaaniin ture. Amma Sudaan  osoo Itoophiyaa waliin waldhabee daangaa keessa jiranu deebiitee kan raawwachu isheen gaaffii guddaadha, jedha Mr Daavisan. Itti dabaluunis, ''Lolichi kan yeroo dheeraa ykn kan gabaabaa ta'unsaatu murteessa.''"	https://www.bbc.com/afaanoromoo/oduu-55852162
technology	Konkolaataan Nasa 'Perseverance' erga Maarsiirra qubatte booda 'haala gaariirra' jirti	"Konkolaataan Nasa Perseverance jedhamu ergama Maars irratti itti kennameef bakka baayyee murteessaarra gahee jira. Konkolaataan roobootii fakkaatu miila/gommaa ja'a qabu kun bakka kanaan dura qubate holqa durii keessaa gogeessa/delta qabatee Kibxata ol bahuu eegala. Holqicha keessaa yeroo ol bahuttis, darbee darbee dhaabbachuudhaan kattaawwan kanan dura lubbu-qabeessi pilaaneta kanarra akka jirateeru agarsiisuu malu jedhamaniif ragaa irraa argamuu mala jedhaman qorataa deema. Perseverance  yeroo deebiyutti kattaawwan kanneen irraa saamudawwan sassaabuun ergama isaan booda dhufuuf gogeessa holqichaa keessa ol kaa'a. Galmi isaa ammoo wanta kana qorannoo gadi fageenyaatiif bara 2030 keessa gara Dacheetti fiduufidha. ""Gogeessii Holqa Jezero jedhmau keessatti argamu bakka lubbu-qabeeyyii hawaa Perseverance xiyyeeffannaa guddaan hordofudha,"" jetti itti-aantuun pirojektii kanaa  Dr Katii Istaark Morgaan. ""Kattawwaan mallattoowwan kanaan dura akka lubbu-qabeeyyiin irra jiraataa turan ni mul'isu jennee yaadnu jiru,"" jechuun  BBC News'tti dubbatte. Konkolaataan kun bara darbe Guraandhala 18 ture Holqa Jezero jedhamu kiiloomeetira 45 ballatuufi Maars walakkaatti argamu keessa kan qubate. Erga qubaterraa kaasee meeshaaleefi miyawwan isaa qorachaa, helikooptarawwan ibbicuu qorannoodhaaf balaliisisaa, akkasumas waan naannawaan isaa fakkaatu ilaalchisuun odeeffannoo walitti qabachaa tureera. Kaayyoon roobootii kanaa gara bonqosa Pilaanetii Diimaa kanaatti deemuu inni guddaan kuufama/dalalii  guddaa gama lixa Jezero irratti argamu qorachuufidha. Delta ykn gogeessi biyyoofi cirracha bisaashaan/lolaan yeroo lagatti dabalamutti dhiibamee kuufame keessatti uumamudha. Dhimma Jezero ilaalchisuun, qaamni bishaan guddaan ture jedhamu haroo holqa keessa waggaa biliyoonotaan dura ture akka ta'etti yaadama. Akkaataa konkolaataan Mars kun itti holqicha keessaa ol baatu qorannoo irratti kan hudaa'eefi bakki ejjetu ilaalameeti. Perseverance yeroo bahutti kattaa ragaa barbaadame ni qabaata jedhamee shakkamuufi hawatu ilaaluun isarra dhaabbatee qotee saamuda fudhataa deema. ""Konkolaataan Matrs kun meeshaalee ajaa'ibaa waa'ee kemistirii, albuudawwan jiraniifi caaseffama delta/gogeessichaa yeroo deebiyuttis dalaliiwwan kuufamanii jiran hunda qorachuun waan hedduu nutti hima,"" jedhu saayintistiin ergamichaaPiroof. Biriyoonii Horgaan Yunivarsiitii Purdee irraa. ""Waa'e kemistirii haroo durii kanaa, bishaan isaa aciidii ykn giddu-galeessa ta'uu isaa yookaan ammoo bakka jiraachuun danda'amu akka tureefi lubbu qqabeenyyii akkamii akka achi jiraatan akka dandeessisus ni barra."" Ifa gochuudhaaf, jireenyi lubbu-qabeeyyii Maars irratti jalqabuu isaallee namni beeku hin jiru, garuu kattaawwan sadii ykn afur ta'an kan Perseverance yeroo gara holqa irraa ka'eetti deebiyutti qotee irraa saamuda fudhachuuf kana kan nutti himu ta'a. Lubbu qabeeyyii Maars irra jiraataa turuu ilaalchisuun dhuqaa bira gahuudhaaf odeeffannoo kattaawwan irraa konkolaataan kun walitti qabattee deebitu laaboraatoorii guutessa ta'e keessatti sirriitti qorachuun feesisa. Perseverance qorannoof kan ta'u kattaawwan qotuu irraa walitti qabatee dhuma bara kanaa gara dirra holqochaatti deebisa jedhamee eegama. NASAn, Ejensii Hawwaa Awurooppaa waliin ta'uudhaan, ergama garas deemuudhaan ragaawwan walitti kuufaman kanneen qurmeessee qorachuudhaaf karoora cimaa baafachuun sadarkaa gaariirra jira. Carraaqqiin kunneen, rookeetii Maars, akkasumas xiyyaar-samii dabalatee dhuma saddeeta kanaatti jalqabama jedhamee eegama. Perseverance waggoota itti aanan keessas hojii waa danuuti isa eeggata. Ragaa kattaa irraa walitti qabate kan jalqabaa erga geessee deebiyees, gara Hawksbill Gap'tti deebiyee ol ba'uuf jira. Kana kan godhuuf ammoo fiixaa delta/gogeessaa sanaafi isaa ol deemuudhaan kattaawwan qarqara haroo Jezero'tti uumaman jedhamanii yaadaman bira ga'uuf yaala. Konkolaataan haarayaa dachii Maars geesseetti. Ejansiin hawaa Ameerikaa konkolaataa (rover) maqaa Perseverance jedhamu kennameef kana bara darbe ture milkaa'inaan Maarsiirra qubachiise. Konkolaataan kun dhooqa guddaa mudhii lafaa pilaaneetii kanaatti kan argamu Jezero jedhamu maddii qubatte."	https://www.bbc.com/afaanoromoo/oduu-61475522
health	Koroonaavaayiras: Waa'ee meeshaa tibba Covid-19tti haalaan barbaadamu kanaa beektuu?	"Meeshaan hargansuuf gargaaruu maaliif mootummoota addunyaa hamma kana isaan yaachise? Meeshaan hargansuuf gargaaruu veentileetara jedhamu yeroo ammaa kanatti baay'ee barbaachisaadha. Meeshaa kanas Tiraampii hanga Moodii, Juuseepee Koontee hanga Roohaanii, Maakiroon hanga Maduuroo baay'ee barbaadu. Maaliif?Deebiinsaa gabaabaadha. Hargansuuf! Gama biraatiin biyyoonni veentileetarii gahaa hin qabne lammiileesaanii heddu dhabuu danda'u. Sababni  isaas namni koronaavaayirasiidhaan qabame yoo dhukkubbichi itti hammaatu hundaa caalaa harganuu dadhaba waan ta'eefiidha. Veentileetariidhaan yoo hin deeggaramu yoo ta'e osoo dhukkubsataan fayyuu danda'u du'aa jechuudha. Veentileetariin sirna hargansuu qaama keenna bakka bu'uun maashinii hojjatuudha. Yeroo sombi keenya rakkoon mudatu veentileetarri kun jiraannaan abdii jiraachuu nutti horuu danda'a. Dhaabbanni Fayyaa Addunyaa akka jedhutti dhukkubsatoonni COVID-19 %80  ta'an osoo yaalli walxaxaan hospitaalaa isaan hin barbaachisiini fayyuu danda'u. Ta'us garuu dhukkubsattoota jaha keessa dhukkubsataan tokko rakkoon harganuu isa mudata. Kunis kan ta'u vaayirasichi somba keenya waan miidhuuf.Yeroo kanatti veentileetarri hin jiru taanaan dhukkubsataa kana lubbuun baraaruun waan hin yaadamneedha. Veentileetarri makaanikaalaa qilleensi afaaniin akka seenu godhamee dhukkubsataan Kaarboon daayoksaayidii akka baasuu fi Oksijiinii akka galchu kan taasisuudha. Veentileetarri ujummoo maleessi ( Non Invasive Ventilator) immoo ujummoo gara sombaa deemu kan hin qabne ta'us, waan afaaniifi funyaanirratti godhatamu qabaachuun kan hojjatudha. Veentileetaroonni kunneen kutaa jiidhiinsa uuman qabu. Kana jechuunis ho'iinsaafi jiidhinsa gara qaama keenyaa seenu to'achuun haalli ho'iinsaa qaama keenyaatiif mijataa akka ta'u kan taasisuudha. Yeroo kanatti dhukkubsattootaaf qorichi maashaan qaama sirna hargansuusaanii akka diriiru taasisu ni kennamaaf. Dhukkubsattoonni mallattoo COVID-19 giddu galeessa qaban garuu veentileetara ujummoo maleessi qofti kennamuufi danda'a. Kunis gama afaanii fi funyaaniin dhiibbaan qilleensaa gara sombaa akka seenu taasisa. Injiinaroonni yuunivarsiitii Landan gittootasaanii Maarseediisi Formulaa- 1 waliin ta'uun maashinii haaraa hargansuuf gargaruu hojjachuuf yaaliirra jiru. Omishni haaraa kun akka koofiyaatti kan godhatamu ta'ee guutuu fuula keenyaa kan dhoksudha. Dhukkubsattoota Xaaliyaanitti COVID-19 argaman %50 ta'an irratti yaalii taasifameen qilleensi afaan irraa gara sombaa seenu ujummoo biraa galchuun osoo hin barbaachisini meeshaa hargansuu haaraa kanaan harganuu danda'aniiru jedhameera. Meeshaaleen hargansuuf gargaaran hundisaanii gargaarsa ogeessaa malee du'a tasaa fiduu danda'u. Biyyoonni meeshaa hargansuuf gargaaran meeqasaanii barbaachisa? Meeshaalee hargansuuf garagaaran kan Tajaajjilli Fayyaa Biyyaalessaa Ingiliiz (NHS) yeroo ammaatti argaman 8175 qofa akka ta'e ifa taasifameera. Lakkoofsi kunis rakkoo amma dhufaa jiru waliin wal bira qabamee yoo ilaalamu  xiqqaadha. Yoo xiqqaate 30,000 ni barbaachisa. Lakkoofsa kana milkeessuufis dhaabbileen Ingiliiz heddu tataafachaa jiru. Ingiliiz qofatti osoo hin taane dhaabbilee omishaa biyyoota hedduu ""gara omisha veentileetariitti seena!"" jedhamaniiru. Hindii Hindiitti eega namoonni biiliyoona 1.3 manatti galaa jedhaman booda omishni veentileetarii haala dabaleera. Hindiyaa ummatashee biiliyoona 1.3'f meeshaan hargansuu gargaaru 48,000 qofadha. Kanneen keessaas isaan kamtu haalan akka hojjatan hin beekamu. Ameerikaa Dhaabbanni Kaalifoorniyaa meeshaaleen asiin  duraa tajaajila dhaaban irra deebisee tajaajila akka kennan taasisuusaatiif jajamaa jira. Dabalataanis dhaabbanni Inarjii jedhamu veentileetaroota 170 kan haaromsee gara hojiitti kan galchu. Teeslaan gamasaattiin meeshaalee hargansuuf gargaaran 1255 dhaabbilee 3 irraa bituun bulchaa Niiw Yoorkiif kenneera. Niiw Yoork keessatti meeshaaleen hargansuuf gargaaran 30,000 ni barbaachisa. Dhaabbata konkolaataa omisha Teeslaa qofa osoo hin taane Jeneraal Mootarisii fi Foordis omisha veentileetariirratti boba'aniiru. Dhaabbanni 'Society of Critical Care' akka jedhetti Ameerikaan veentileetaroota hamma 960,000 ni barbaachisaan jedheera. Biyyoonni akka Itoophiyaa gama fayyaatiin fageenya dheeraa hin deemne rakkoon guddaan isaan mudata jedhamee yaadama. Sababni isaas dhukkubsattoota jaha keessaa lubbu dhukkubsataan tokko baraaruuf veentileetariin waan barbaachisuufidha. Biyyoonni baay'ee veentileetaroonni isaan qaban kan moofa'anii fi dhukkuba kanaaf kan hin madaalledha jedhamaara. Isaanis taanaan dhukkubsattoota dhukkuba biraatiin yaalarra jiraniif tajaajila kennaa jiru. Baayi'inni ummataa Maalii miiliyoona 20 yoo ta'u baayi'inni veentileetarii biyyattiin qabdu garuu 56 qofadha."	https://www.bbc.com/afaanoromoo/oduu-52179861
politics	Molotoov Kokteel: Boombiin warri Yukireen mana manatti hojjetan maaliif Molotoov jedhame, Molotoov eenyu?	Humnoonni Raashiyaa magaalota Yukireenitti erga duulanii jiraattotni Yukireen kumootaan lakkaawwaman waarana isaanii duukaa dhaabbachuuf meeshaan itti fayyadamaa turan Molotoov Kokoteel jedhama. Boombiin mana keessatti namuu hojjetachuu danda'u kun erga waraana Yukireenii dubbii ijoodha. Ofii dhuka'aa kanaaf maqaan Molotoov jedhu maaliif moogga'e, Molotoov eenyu? Yukireen baay'ina uummataanis ta'e humna waraanaan Raashiyaan gadi taatus, lammiileen meeshaa waraanaa qabatanii akka lolan mootummaan waamicha godheera. Magaalota akka Kiyeev keessatti warra fedhaan humnoota Raashiyaa loluu barbaaduuf meeshaa hirus, biratti ammoo akkamiin boombii Molotoov Kokteel jedhan akka hojjetan duulli leenjisuu gaggeeffamaa ture. Molotoov Kokteel boombiiwwan manatti hojjetaman yeroo ta'an, qaruuraatti boba'aa ykn wanta ibidda uumu biraa itti naquudha. Wanti akka ibiddi itti qabachuu danda'uu morma qaruuraasaniitti ni rarraafama. Sun ibiddi erga itti qabatee darbatama. Bakka itti darbatame yeroo bu'u qaruuraan cabee ibiddi ni qabata. Ministeerri Ittisaa Yukireen Molotoov akkamiin akka hojjetamuufi konkolaataa waraanaatti darbatamu qajeelfama ibsu miidiyaa hawaasaa gubbaatti qoodeera. Ka'umsi boombii manatti hojjetamu kanaa raajii qaba. Maqaan boombii kanaa kan fudhatame baroota dheeraaf Ministira Haajaa Alaa Gamtaa Rippabliika Sooshaalistii Sooviyeet (USSR) ta'uun kan tajaajilan Viyaacheslaav Mikhaayiloovich Molotoov irraayi. Molotoov bara 1890 maatii Raashiyaa galii gidduugaleessaa qaburraa dhalatan. Bara 1906 gartuu paartii Russian Social Democratic Labour Party, Bolsheviik jedhamutti makaman. Bara 1917 yeroo Tsar kufu dhaaba kanatu aangootti bahee dhaaba Paartii Koministii Yuuniyeenii Sooviyeet ijaare. Molotoov imala kana keessatti yeroo lama bara 1939-1949 achiimmoo bara 1953-1956 Ministira Haajaa Alaa ta'uun aangoo qabatan. Molotoov bara 1939 Naazii Jarman waliin waliigaltee wal hin weerarru jedhu 'Molotov-Ribbentrop pact' USSR mallatteessite keessatti maqaan isaanii ni eerama. Waliigalteen kun walta'iinsa icciitiin qabamee ture erga Naaziin bara 1945 kufee booda ifa bahe of keessaa qaba. Akka waliigaltee iccitiin qabamee booda ifa baheetti, USSR fi Jarman Poolaandiin qircachuun Baha Awurooppaa, Baaltikii fi Fiinlaanditti dhiibbaa ofii geessisuuf walta'anii turan. Fulbaana bara 1939 Jarman yaada USSR hin mufattu jedhuun Poolaandiin weerarte. Biriteeniifi Firaans ammoo dheekkamanii Naaziirratti waraana labsan. Achiis waraanni addunyaa lammaffaa dhalate. Guyyoota booda USSR's Poolaandiin weerarte. Sadaasa keessa USSR Fiinlaandiin weerarte. Inni kun waraana biraa 'Winter war' jedhamuuf sababa ta'e. Sababa kanaatti Molotoov Kokteel beekamtii argate. Yeroo sanitti Molotoov gama raadiyoon bahuun USSR Fiinlaandiin jilbeeffachiisuuf boombiin akka hin reebne garuu ammoo isaan beelessuuf miidhaaniifi wantoota nyaataman xiyyaaraan akka fe'atan dubbatan. Warri Fiinlaand gama isaaniin boombii kana hojjechuu eegalan. Warri Fiinlaand nyaata jalaa saamamuuf dhugaatiin madaalu kana jedhanii boombii hojjetaniin Molotoov kokteel ittiin jedhan. Konkolaattota waraanaa warra USSR ittiin haleeluus jalqaban. Dhuka'aa kanaaf maqaa isaa ammaa kan kenne waraana 'Winter War' jedhamu kana ta'us, boombiin kun walitti bu'iinsa keessatti hojiirra kan oole saniin duradha. Waraana waliinii Ispeen bara 1936-1939 adeemsifame irratti. Amma barkurnee hedduu booda Molotoov Kokteel waraana Yukireeniin walqabatee addunyaa irratti maqaan isaa irra deddeebiin ka'aa jira.	https://www.bbc.com/afaanoromoo/oduu-60762472
technology	Chaayinaan haleellaa saayibarii Microsoft irraatti raawwachuun himatamte	UK, Ameerikaa fi Gamtaan Awurooppaa, jalqaba bara kanaatti haleellaa saayibarii jabaa raawwatte jechuun Chaayinaa himatan. Haleellaan kun kan irratti xiyyeeffate kaadima (server) Microsoft Exchange irratti yoo tahu, yoo xiqqaate dhaabbilee addunyaa gubbaa jiran 30,000 miidhaa irraan gaheera. Dhaabbileen nageenyaa biyyoota Lixaa waan jedhan, haleellaan kun amalli Chaayinaa saayibarii irratti agarsiistu jijjiiramuufi haalaan cimuu agarsiisa jedhan. Akkamiin jennaan amma dura duula basaasaa bakka tokkotti qiyyaaffate kan ture oggaa tahu, amma garuu gara haleellaa humnaan gaggeeffamutti jijjiirameera jedhu. Ministeerri Nageenyaa Chaayinaa (MSS) hojiilee basaasaa hedduu tahaniifi amala dhimma itti kennuu dhiisuunis komatama. Chaayinaan amma dura himannaalee cabsuu (hack gochuu) irratti ka'aa ture kan haalte oggaa tahu, yakka saayibarii gosa kamuu akka mormitus himteetti. Qondaaltonni nageenyaa biyyoota Lixaa, kan ammaa kun waan ammaan dura arganirraa kan garmalee cimaa tahedha jedhu. Dhimmichi kan jalqabe ji'a Amajjii keessa jedhu. Gareen Chaayinaatti hidhata qabu Hafnium jedhamu, Microsoft Exchange irratti qaawwa bakka dadhabinni jiru barbaaduu eegalan. Bakka saaxilamaa tahe kana erga argatanii booda, sirnicha keessa seenuusaaniitu himame. Akka UKn jettutti haleellaan kun qaama hojii basaasaa bal'aati. Kanaanis ragaa dhuunfaa dabalatee, mirgi abbeentaallee hatameera jedhu. Haleellaan jedhame kunis kan qiyyaafate dhaabbilee hojii waraanaa hojjetan, qaama qorannoo (think tank) fi yunivarsitiiwwan irratti ture. Kunis haleellaa Hafnium amma dura raawwateen kan walfakkaatudha. Dhaabbanni Microsoft waa'ee qaawwa sirnasaanii keessatti argame kana Bitootessa 2 uummataaf ifa kan godhan oggaa tahu, qaawwa kana duuchuufis hojjechaa akka jiran himan. Wayita kanatti, haakaroonni addunyaa gubbaa jiran hedduun gatii kanaa hubachuun, dhimmichatti dabalaman. Wayita sanas addunyaarra sirnoonni kurmaana miiliyoonaa tahan saaxilaman, yoo xiqqaate 30,000 kan tahan ammoo ragaan jalaa hatame. Garri caalu sirnoota kanneenii bizinasoota xixiqqoofi giddugaleessaafi dhaabbileedha. Mootummoonni Lixaa Ministeerri Nageenyaa Chaayinaa MSS jedhamu haakaroota qacaree hojjechiisa jechuun kan himatan oggaa tahu, qunnamtii qabu akka addaan kutus barbaadu. Ministeerri Dhimma Alaa UK (Foreign Office) waan jedhu, ''mootummaan Chaayinaa duula jalqabe akka dhaabuuf waamicha irra deddeebiin godhamef dideera. Inumaayyuu qaamoleen mootummaan deeggaraman haleellaasaanii akka cimsan heeyyameeraaf.'' Waayit Haawus ammoo sochii saayibarii Chaayinaan gaggeessitu irratti, tarkaanfii dabalataa fudhachuuf mirga guutuu akka qabu akeekkachiiseera. Gamtaan Awurooppaa (EU) ammoo, ''cabsanii seenuun kun sodaa nageenyaafi kisaaraa diinagdee salphaa hin taane dhaabbilee mootummaafi kaampaaniiwwan dhuunfaa irraan gaheera,'' jedhe. Basaastonni biyyoota garuu ammallee, maaliif amalli Chaayinaa akkasiin geeddarame jechuun bitaa itti galeera. Haakaroonni kunniin haleellaa isaanii cimsanii akka itti fufan heeyyamameeraaf taanaan, kun fageenya hangamii biyyattiin itti adeemtuufi yoo jarri kun qabamanis hagas mara kan isaan hin sodaachisne tahuu agarsiisa jedhu.	https://www.bbc.com/afaanoromoo/oduu-57898013
politics	Magaalaa sirni alaabaa fannisuu fi buusuu ummataan itti aadeeffame	"Magaaloota biyyattii umurii dheeraa qaban keessaa tokko kan taate Daseetti alaabaa kabajaan adabaabaayii irratti fannisuufi buusuun waan barameedha. Magaalatiitti  guyyaa guyyaan ganamaafi galgala sirna alaabaa fannisuufi buusuu raawwachu erga eegalte waggoota hedduu ta'eera. Sirni kun kan kabajamus magaalatiitti bakka jiddugala Piyaasaa jedhamutti. Piyaasaan hadhuura magaalaa Dasee yoo ta'u, sochiin konkolaataafi namootaas heddudha. Utubaawwan alaabaa adabaabaayi Piyaasaa keessa dhaabbatan lamatu jira. Tokkoosaatti alaabaan naannoo Amaaraa yoo fannifamu, isa tokkotti ammoo alaabaa mootummaa federaalaatu fannifama. Yeroo hundas ganama barii sa'aatii 12 irratti  miseensonni poolisii alaabaa fannisan adabaabaayichatti argamu. Fiishikaan ni afuufama. Isaan booda konkolaataa ta'e kan miilaan imalaa ture hundi bakka jiru dhaabbatu. Isaan booda sirni alaabaa fannisuu ni raawwatama. Ganamarra namoonni baayyeen jiraachu baatanis kun guyyaa guyyaan ni raawwatama. Galagalas sa'aatii 12tti haaluma kanaan alaabaan buufama. Alaabaawwan lamaanu (kan naannoofi motummaa federaalaa) kan fannifamaniifi buufaman ala tokkichatti. Sirni alaabaa kun yoom eegale? Jiraataa magaalaa Dasee kan ta'aniifi maanguddoon waggaa 60, sirni alaabaa kun waggoota 50f yoo raawwatamu akka beekan dubbatu. Garuu ammoo sirnichi yoom akka eegale sirriitti hinbeekan. Piyaasaan kan sirni alaaba itti raawwatamuufi waajjira qajeelcha poolisii Godina Walloo Kibbaatti argamu kunis kan hojjatame bara Xaaliyaanitti ture. Alaabaan waajjira poolisii irratti fannifamutu ture. Alaabaan wayita fannifamuufi buufamuutti miseensonni poolisii uffata dambii uffachuun tiraampeetii kan xurumbaa fakkaatu qabachuun sirna erga raawwataniin booda akka raawatamu kan yaadatan ta'u himu jiraataan kun. Jiraataan kun akka jedhaniitti, yeroo sanatti namni alaabaa fannisuufi buusu filatamee qophaa'a ture. Kanaafis nama qaxalee fi hawwataa ta'etu filatama ture jedhu. Namni akkasiin filatame kunis ganama alaabaa baasuun galgala buusa ture. Wayita sirnichi raawwatamuttis ''lubbuu qabeeyyiin naannoo Piyaasaatti argaman hundi konkolaataa dabalate ni dhaabbatu''. Isaan boodas poolisiin sirnicha raawwatu fiishikaa afuufuun xumuramu beeksiisa.  Isaan booda hunduu gara barbaadaniitti socho'u eegalu. Haala kanaanis sirnichi waggoota dheeraaf itti fufeera. ''Booda keessa bakki qajeelchi poolisii irra ture sun haala hinbeekamneen liiziin gurgurame,'' kan jedhan jiraataan kun, eddoon sunis amma lafa daldalaa ta'u himu. Qajeelchi poolisii bakka biraatti dabarfamus sirnni alaabaa addaan hincinne. Yaalii dargaggoota magaalattiitiin adabaabaayi Piyaasaatti argamuutti bakki alaabaan itti fannifamu qophaa'uun sirnichi itti fufe. Jidduun garuu dhimmi alaabaa fannifamu irratti wal dhabdeen umamuun adda cite akka ture kan yaadatan jiraataan kun, rakkinicha irratti mariin erga taasifameen booda sirnichi ammas itti fufuu dubbatu. Obbo Darajja Hunanyaawu magaalaa Dasee jiraachu erga eegalanii waggaa 10 lakkoofsiisaniiru. Waggoota achi jiraatan kurnan kanneen keessattis wayita sirni alaabaa kun raawwatamu arganiiru. Isaanis konkolaachisaa ta'e osoo miilaan imalaa jiranu akka tasaa sirnicha irratti hirmaataniiru. Gara jalqabaa namoonnii fi konkolaattoonni dhaabbatanii yoo arganitti bitaa itti galee ture. Dhimmisaa galuuf baatulleen hunduu dhaabbatee isaan qofti deemuun gaari waan hintaaneef caliisanii dhaabbachu dubbatu. Booda garuu sirna alaabaa ta'u akka hubataniifi miira gammachu akka itti uumee yaadatu. ''Amma yeroo tokko tokko yeroon yoo gahu gara bakkichaa deemuuman hirmaadha. Carraan kunis mana barnootaatti yoo hintaane eessatti argama?'' jedhu Obbo Darajjeen. Qajeelcha Poolisii magaalaa Daseetti ittigaafatamaan kutaa Ittisa yakka idil-addunyaa, ittaanaan Komaandaraa Geetaachoo Muheeyam, sirna kana waggaa 20 oliif akka beekkan dubbatu. Isaanis sirnichi waggoota dheeraaf turuu malee yoom akka eegalee sirriitti hinbeekan. Walumaagalatti ''kan duraan abbootii keenyaan eegalameedha'' jedhu. Sirnichi waajiira poolisii Piyaasaa ture irraa dhalootaatti darbaa kan dhufe ta'u dubbatu komaandarri kun. ''Miseensoonni poolisii gara bakkichaa deemuun erga alaabaaf nagaa dhaamanii booda fiishikaa afuufu. Konkolaachisaas ta'e kan miilaan imalu hunduu ni dhaabbata. Kunis kan hawaasa biratti barameedha,'' jedhu komaandar Geetaachoon. ''Miseeensoonni poolisiifi raayyaa ittisa Itoophiyaa duraanii sirnicha kabajuuf Piyaas kan dhufan turan'' Komaandar Geetaachoon akka jedhaniitti, sirna alaabaa fannisuu fi buusuu irratti kan argaman kan miilli qaqqabsiisee qofaa osoo hintaanee itti yaaduun yeroo eeggattanii gara sana kan dhaqanilleen jiru. Miseensoonni poolisiifi raayyaa ittisa biyyaa duraanii sirnicha ilaaluu barbaadan barii sa'aatii 12tti Piyaasaatti argamu turan. ''Sirna akkasii magaaloota biraatti hanga ammaatti hinagarre,'' kan jedhan Komaandar Geetaachoon, jaalallii fi kabajni Magaalaa Dasee keessatti mul'atu kunis akka hammbaatti waan eegamu qabaatudha jedhu. ""Duri adaraa ayyaana alaabaa jedhama ture.'' Jiraataan magaalaa Dasee kunis sirni alaabaa adabaabaayiirrati raawwatamuun jaalala alaabaa, biyyaafi tokkummaa uuma jedhu. ''Dur jaalalaafi kabaja alaabaaf ture irraa ka'uun adaraa ayyaana alaabaa jedhama ture. Kunis alaabaan kan hundaa waan ta'eef, sanyii, amantaa, hiyyeessa, dureessa... jechuun waan hin yaadneef ture'' jedhu. Sirni kunis dhiibbaa taasisuun osoo hintaane fedhiifi jaalala ummataatiin kan raawwatamu ta'u kaasu jiraataan kun. Yeroo garaa garaatti sirnicha irratti hirmaachu kan himan jiraataan kun, ''keessummooni tokko tokko kana yoo argan bitaa itti gala. Booda garuu ni dhaabbatu. Ta'us kana gochusaaniitti komiin dhiyeessan hinjiru,'' jedhu. Yaada jiraataa kana Komaanda Geetaachonis ni qooddatu. Jiraataa qofa osoo hintaane miseensoonni poolisii ramadamuun ganamaafi galgala sirnicha raawwatanis gammachuu hojiisaanii hojjatu jedhu. ''Keessummoon akka tasaa sirna kana irratti argamanis jaalalaafi kabaja hawaasni Dasee alaabaas qabuu ni dinqisiifatu,'' jedhu Komaandar Geetaachon. Kana malees, ''hawaasnichi jaalala alaabaa qaba. sirnichi ganamaa fi galgalaan biyyaafi tokkummaa keenya yaadachuu kan mul'isuudha,'' jedhu. Sirni ummataan adabaabaayiitti galgalaafi ganama kabajamu kunis hawaasicha biratti miira biyyaa, kaayyoo alaabaa fi tokkummaa uumeera jedhu jiraattoonnif Komaandar Getaachoon."	https://www.bbc.com/afaanoromoo/oduu-58860890
entertainment	Egdoota dhiiraa Saawudii: Jijjiramni kun dubartootaaf maal jechuudha?	Dubaroonni Saawud Arabiyaa amma hayyama egdoota isaanii malee biyya biraatti imaluu ni danda'u. Ofii jijjiramni seeraa kun dhugaatti waan haaraa attamii jireenya dubartoota Saawud Arabiyyaatiif akka fide yaa ilaallu mee: Mootiin biyyattii Saalmaan seerota sivilii dubartiin biyyattii umuriinsaanii waggaa 21 ol ta'an hayyama dhiira firsaanii osoo hinbarbaachifne  paasportii akka argataniifi biyya alaatti imalan hayyamu ragaasisaniiru. Kana malees, dubartoonni mirga guyyaa dhaloota daa'imasaanii, gaa'ilaafi guyyaa gaa'ila itti diiganii akka galameessaniif mirgi kan mirkanaa'eef yoo ta'u, sanadi seera qabeessa ta'e maatiisaaniif akka kennamuuf yeroo jalqabaatiif mirgi kennameefiira. Duraan, dubartii geessuun tokko asiifi achi deemu kan dandeessu abba warraa, abbaa ykn heeyyama ilmashee qofaan ture. Kana jechuun duraan dubartoonni miidhaa ykn sarbama mirgaa mana keessaa jalaa baqachuuf karaa seeraan alaatiin qofa yaalaa turan ykn fira dhiiraa ykn egdoota irratti hirkataa turan jechuudha. Sirna Mootii Saawud Arabiyaa jalatti, dubartoonni murteewwan taasisuudhaaf 'fedhii gaarii'' fira dhiiraa isaanii irratti hundaa'a. Dubartoonni egdoota dhiiraa qabaachuun dirqama. Isaaniis dhirsa, abbaa, yeroo tokko tokoos ilam ykn fira dhiiraa ta'u qabaatu. Isaanis murteewwan gurguddaa bakka ishee taasisuuf seeraan mirgi kennameefiira. Murteen kunis eessaatti akka barataniifi eenyuutti akka heeruman illeen ni dabalata. Saawud Araabiyaan gama dhimma mirgoota namoomaatiin qeequmsa jala jirti. Wayita mirgi dubartoonni akka konkolaataa oofaniif hayyamteettis mirgoota kanneen hafaniif qeeqamaa turte biyyoota gara biraatiin. Bara darbee ammoo ajjeechaa gaazexessaa Jamaal Kaashogjii Qoontsilaa Saawudii kan Isataambulitti argamutti raawwatameef addunyaan iyyee ture. Kana malees, duula mirga konkolaachisuu gaafachuuf Caamsaa bara 2018 taasifameen dubartoonni roggeeyyii mirgaaf morman hedduun  hidhamanii turan. Kunis seera qabeessa taasifameera amma. Kanneen sababii kanaan hidhamanii ture hedduun kan gadhiifaman ta'ulleen ammas muraasni mana hidhaatti akka argaman himama. Akkasumas, dubartoonni bebbeekamoon biyyattii hedduun miidhaa dubartoota irra gahaa jiru eeruun biyya biraatti kolugaltummaa gaafachuun isaaniis Riyaad irratti dhiibbaa biraa taasiseera. Jijjirama amma dhiheenyatti taasifameen alattis, Saawud Arabiyaan tarree 'World Economic Forum's 2018 Global Gender GDP tiin biyyoota 10 hundaan gadii ta'an keessatti argamti. Kunis gaaffii murteessaadha. Jijjiramichi lammiilee Saawiduutiin bal'naan tiwitara irratti simatamaa jiraatulleen, akkuma argamaa jiru namoonni borsaa harkifatanii gara buufata xiyyaaraatti imalaa jiru. Kuun ammoo seerichi jechuma afaaniiti malee amma biyyaattii garmalee aanga'oota hawaasaafi durewwan hawaasaatiin oggannamaa jirtuutti dhugaa jijjirama kan fidu miti jechaa jiru. Ammaleen seerri dubartiin takka mana hidhaatii bahuuf ykn dahannoo miidhaa mana keessaa jalaa bahuuf heeyyama dhiiraa argachu qabdi jedhu hojiidhummarra jira. Akkasumas dubartoonni heerumuuf ykn ofiisaaniin of danda'anii jiraachuuf hayyama fira dhiiraa isaanii argachu isaan barbaachisa. Hashtag heeruma hayyama egdootaatiin alaatiif waamicha taasisuu kanneen erga guyyaa Jimaataa jalqabee midiyaa hawaasaarratti akka seerri jijjiramuuf adeemsifamaa jiru keessaati.	https://www.bbc.com/afaanoromoo/oduu-49202401
sports	K﻿ariim Benzeemaa miidhamaan Waancaa Addunyaa ala ta'e	J﻿ifataan garee biyyaalessaa Faransaay Kariim Benzeemaa shaakallii irra osoo jiruu miidhama irra gaheen Waancaa Addunyaa Kataariin ala ta'e. I﻿njifataan badhaasa Ballon d'Or bara kanaa Benzeemaan osoo Kataaritti garee wajjin shaakalarra jiruu sarbaa isaarra miidhamni irra gahe. G﻿areen biyyaalessaa Faransaay Benzeemaan taphootaa Waancaa addunyaarratti hirmaachuu hin danda'u jedheera. '﻿'Gareen guutuun gadda Kariim ni qooddata, dafees akka bayyanatu ni hawwaaf'' jedha ibsi garichaa. F﻿edereeshiniin Kubbaa Miilaa Faransaay gama isaan qorannoo MRI godhameefiin Benzeemaan maashaa sarbaa isaarra jirurra miidhamni gaheera jedheera. '﻿'Bayyanachuuf torbanoota sadii isa barbaachisa.'' F﻿aransaay Waancaa Addunyaa kana irratti ramaddii D jalatti Awustiraaliyaa, Deenmaarkiifi Tuniziyaa waliin ramadamte. Tapha jalaqabaas Kibxata Awustiraaliyaa waliin gooti. Leenjisaan Faransaay Didiyeer Deekaamps hanga Wiixata boruutti jifataa biraa bakka Benzeemaa bu'uuf waamicha godhu. Gareen biyyaalessaa Faransaay sababa miidhamaan taphattootaa isaa gahumsa gaarii qaban durseeti kan dhabuu eegale. Taphattootni sarara gidduu Pool Boogbaa fi Nigooloo Kaanteen qaata miidhama isaaniirra gaheen hiree hirmaannaa hin arganne. Jifataan biraan garichaa Kiristoofar Nikunkuunis dhiyoo osoo shaakalarra jiruu miidhame. B﻿enzeemaan biyya isaa shaampiyoonaa dorgommii taree taateef taphoota 97 gooliiwwan 37 lakkoofsiseera. T﻿aphataan kun Waancaan Addunyaa Kataar eegaluuf yeroo dhiyaatetti maaliif Ballon d'Or akka naaf malu waltajjiin itti mirkaneessuudha jedhee ture. B﻿akka Benzeemaa Deekaamps taphataa sarara fuulduraa Maanchistar Yunaayitiid Antonii Maarshaaliin waamuu mala jedhameera. B﻿enzeemaan torban darbe gareen biyyaalessaa guutuun erga ijaaramee yeroo duraaf ture shaakallii guutuu Sanbataa irratti kan hirmaate. Leenjisaan isaa Deekaamps ''Benzeemaaf akka malee gaddeef Waancaa Addunyaa galma isaa guddaa godhatee ture,'' jedha. '﻿'Qormaata haaraan kun dhufus garee koorraa amantaa guddaan qaba. Qormaata guddaa nu eeggatu keessa bahuuf waan hunda ni goona.''	https://www.bbc.com/afaanoromoo/articles/crgzvxp00pyo
sports	Hamii Ispoortii: Haarii keen, Jaak Giriiliish, Maartineez, Saahul Niguweez	Dursaan taphattoota garee biyyaalessaa Ingilaandi Haarii keen Maan Siitii galuuf kilaba isaa Tootenahaam gaafachuuf jedhe, Telegiraam. Taphataan ganna 28 kana duras Maan Siitii galuun Kevin De Biruun waliin taphachuu akka barbaadu himee ture. Tootenahaam taphaticha tursiisuu barbaadus Gaardiyoolaan bakka Serjiyoo Aguweeroo buusuuf Haarii Keen barbaada. Tootenahaam Keen gurguruuf paawondii miliyoona 150 jedhee ture. Gama biraan Maanchister Siitiin taphataa Aston Vilaa akkaan barbaadaa ture Jaak Giriiliish fudhachuuf paawondii miliyoona 100 kenne jedhe, Sky Sport. Aston Viilaan torbanitti miindaa taphataa ganna 25, kana paawondii 200,000 kaffaluun akka turuuf gaafatanis Maan Siitii galuu irraa waan oolchan miti jedhama. Giriilish kan gadhiisu yoo tahe Aston Viilaan taphataa sarara gidduu Noorwich Siitii, Tood Kantiweel, 23, mallatteesisuuf gaaffii akka dhiyeessu hime. Viilaan taphataa sarara gidduu Saawuhampitan Waard Piraawos fudhachuuf yeroo lammaffaa gaaffii dhiyeessuuf. Jalqaba taphatichaaf paawondii miliyoona 25 kennanis kilabichi hin fudhatiin hafe, Express akka gabaasetti. Maanchister Yuunaayitid taphataa sarara duraa Borushiyaa Doortimoondi Erlingi Biraat Haalaand bara dhufu mallatteesisuuf abdii qaba jedhame. Taphataa ganna 21, kana fudhachuuf hariiroo leenjisaan Yuunaayitid Ole Guunar Soolshaayer isa waliin qabu murteessaadha jedhama. Lamaanuu lammii Noorway yoo tahan Soolshaayer kilaba biyya isaa Moldeef yeroo taphataa turetti Haalaandiin leenjisaa ture, Star gabaase. Bakka buutonni taphataa Atileetiikoo Maadirid Saa'u Niguweez, wiixata boruu gara Ingilaanditti imaluun jijjiirraa taphatichaa irratti dubbatu. Maanchister Yuunaayitidii fi Liiverpuul taphataa cimaa sarara giduu Speeniifi Atileetikoo Maadirid kana barbaadu,Star, gabaase. Maanchister Siitiin taphataa ittisaa isaa Joon Istooniif kontiraata haaraa kennuuf marii jalqabus Raahem Isterliingi waliin haasaan taasisaa turan garuu ammatti hin milkoofne.	https://www.bbc.com/afaanoromoo/isportii-58045797
health	Ministeerri Fayyaa dhaabbileen tajaajila idilee kannaa hin jirre akeekkachiise	Sodaa COVID-19 irraa kan ka’e dhaabbileen fayyaa tajaajila idile kannaa hin jiran jedhe Ministeerr Fayyaa Itoophiyaa. Sababa kanaatiiniis haadholiin manatti dahuuf dirqamaniiru; namootni dhibee salphaattii irraa fayyamuun du’aa jiruu jedha. Torbee lama dura gabaasa BBCn hojjetee tureen dhukkubsattootni hordoffii addaa barbaadan 'xiyyeeffannoon hunduu COVID 19 irra waan ta’eef dagatamnee miidhamaa jirraa'' jechuun komachuu isaanii dhiyessinee ture. Ji’oota shan dura biyya Hindiitti wal’aanasa Baqaqsanii Yaaluu Onnee fudhatee deebi’uu kan himu Gaazexeessaa Gaarii Lammaa, ergasii yeroo yeroodhaan Hospitaalatti deddeebi’ee hordoffii taasisaa ture. Erga dhibeen koronaavaayirasii kuni dhufee garuu Hospitaalatti deddeebi’ee hordoffii gochuuf rakkadheera jedhu. “Ani torbee lama lamaanin Hospitaalatti deddeebi’ee hordoffii taasisa ture. Amma erga dhibeen Koronaavaayirasii kuni dhufee garuu tokkoffaa geejjibni hin jiru, lammaffaa bakka hospitaalaa kanattis namni waan baayyatuuf dhibee dabalatatu naqaba jedhee waanin sodaadhuuf amma deemuu dhiiseera,” jedhu. Dhukkuba sukkaaraa qaban yaalamuuf Hospitaalati akka deddeebi’an kan himan namni BBC’n dubbise kan biraa Obbo Simee Gaarradoo, dhibeen koronaavaayirasii dhufe namoota dhukkuba cimaa akka keenyaa qaban akka dagataman godheera jedhu. Mootummaan Koronaavaayirasii qofarratti xiyyeefachuu osoo hin taane  yoo warra akka keenyaa kanas dagate namni hedduun miidhamuu dandaha yaaddoo jedhus qabu Obbo Simeen. Ministeerri Fayya ibsa reefu kenneen yaaddoo COVID 19 irraa kan ka’e dhaabbileen fayyaa cufamaniis jiraachuu hubadheeraa jedheera. Mootummaan bakka waldhaansa addaa dhukkuba Koroonaa qopheessee waan jiruuf dhaabbileen fayyaa tajaajila idilee kennuutti atattamaan deebi’uu akka qaban akeekkachiiseera. Dhaabbilee fayyaa yaala guutuu hin kennine irratti tarkaanfiin seeraa akka fudhatamus beeksiseera. Yaaliin fayyaa haadholii fi daa’immanii dhiibeewwan namatti daddarbaniifi dhibeewwan bifa weeraran ka’an irratt xiyyeeffannoo akka godhus beeksiseera. Ministeerri Fayya akka jedhutti tajaajila fayyaa kamiifuu galteen hanga ji’a jahaatti barbaachisu hanqina akka hin qabaannetti guutameera.	https://www.bbc.com/afaanoromoo/oduu-52395558
sports	Itoophiyaan maaliif waadaa Atileet Solomoon Baaraggaaf seente raawwachuu dhabde?	Atileet Solomoon Baaraggaa Komishinii Ispoortii Federaalaan badhaasni konkolaataa ji'oota torba dura kennameef ture hanga yoonaa harkasaa akka hin seenne BBC'tti hime. Sagantaan yeroos Masaraa Biyyaalessaatti qophaa'een konkolaataa birrii miiliyoona 3'tti siqu baastu harka Pirezidantii Itoophiyaa Saahilawarq Zawudee akka fudhate ibsamee ture. Solomoon Olompiki Tookiyoo 2020 irratti 10,000m'n medaaliyaa warqii waan argamsiiseef ture kan badhaafame. Warqiin biyyaaf fide warqii takkittii biyyattiin taphicharratti argattedha. Turtii BBC waliin taasiseen ji'a torba booda konkolaataa kan inni hin fudhatiin jiru sababa hanqina sharafa maallaqa alaan ta'uu hime atileetichi. Badhaasicha yeroos kan isaaf kenne Komishinii Ispoortii Federaalaa yoo ta'u, amma waajjirichi Ministeera Dargaggoofi Ispoortii ta'eera. Solomoon erga fudhata jedhame ji'a torba ta'us dhaabbilee kanarraa ammallee tumsa akka hin dhabne dubbata. ''Ministeeronni wal jijjiiraniiru. Namooni dhufan haaraadha. Anis 'eessa gahe?' jedhee hin gaafanne. Dhaabbati Moenco ni galcha jedhamee ture. ''Akka natti fakkaatutti dhaabbatichi konkolaaticha galchuuf sharafa alaa argachuu hin dandeenye. Inumaa karaa ani fedhuun na tumsaa jiru,'' jechuun BBC'tti hime. Ministir Di'eetaan Ministeera Aadaafi Ispoortii Ambaasaaddar Masfin Charinnat, badhaasi atileetichaaf waadaa seename hanqina sharafa alaan hanga yoonaa isaaf hin kennamne jedhan. Badhaasa injifannoo isaa qixxaatu erga murtaa'e booda ''konkolaataan filatame biyya keessa waan hin jirreef bajati qabamee akka dhihaatuuf murtaa'eeti sagantaan kan taasifame,'' jedhan. Atileetichi injifatee biyyatti deebi'a qophiin jedhu hin turre. Haa ta'u malee, injifatee akkuma biyya seene badhaasi kabaja biyyaan qixxaatu taasifamuufi qaba ture. Sababa kanaaf, modeelli konkolaataa barbaadame filatamee qophiin taasifame. Dhaabbati Moenco ''amma konkolaataa of harkaa hin qabu alaa nan fida,' jedhe. ''Sagantaa badhaasaa irratti konkolaataan mul'ate waadaa kan seenameef malee kan isaaf kenname miti,'' jechuun Ministir Di'etaan Ministeera Aadaafi Ispoortii BBC'tti himaniiru. Dhimma kana irratti waajjira Pirezidantii Itoophiyaa irraa yaada isaanii oduu kana keessatti dabaluuf yaaliin taasifne hin milkoofne. Pirezidantiin Itoophiyaa dorgomtoota Olompikiifi kaan masaraa biyyaalessaatti simachuufi gaggeessuun waan yeroo dheeraaf adeemaa turedha. Atileet Solomoon Baaragaa badhaasni konkolaataa waadaa isaaf seename harka isaa seenuu dhabuus haala uumameen akka hin mufanne BBC'tti himeera. ''Haala biyyattiin keessa jirtun walqabatee sharafni alaa waan hin jirreef malee wanti biraa dhalatee miti. Kiyya xiqqoo ture malee atileetota ana dura turaniis mudateera. ''Ni harkifata. Tureeti kan isaaniif [illee] kenname,'' jechuun hime. ''Baay'ee na tumsaa jiru, hordofaa jiru. Callisaniiti Fesbuukii irratti kan odeessan. Ani komiin galche hin jiru. Yeroo biyya keessa haalli hin sirroofne kanatti konkolaataan naaf hin kennamne yeroo jedhan miti.'' Atileet Solomoon gatiin konkolaataa kennamuufiif ture itti kennamee, ofii isaatiin sharafa alaa qabuun alaatii qaraxa malee galchuuf Ministeera Aadaafi Ispoortii waliin mari'ateera. Ministeerichis tumsa gochaafi akka jiru hime. ''Qaraxa malee akkan galchuuf xalayaan Ministeerri Ispoortii barreesse yeroo ammaa Ministeera Maallaqaa jira,'' jechuun BBC'tti hime. Haaluma wal fakkaatuun, Ambaasaaddar Masfiin Charinnat gaaffii Atileet Solomoon bu'uura godhachuun waajjirri isaanii tumsa akka jiru himan. Kunis, qarshiin bittaa konkolaataaf oolu kennameefi sharafa alaa isaan qaraxa malee konkolaataa alaa akka galchu xalayaa Ministeera Maallaqaaf barreessuun hordofaa himmisaa akka jiran ibsan. ALI Sagantaa Hagayya 27, 2013 Masaraa Biyyaalessaatti qophaa'e kan qopheesse Komishinii Ispoortii Federaalaa ta'uu yeroos miidiyaaleen mootummaa biyya keessaa gabaasaniiru. Sagantaa sana irratti atileetota Olompikii Tookiyoorratti meetii fidaniif birriin miiliyoona 1.5 yoo kennamu Nahaasa kan fidaniif badhaasni birrii miliyoona tokko akka kennamu ibsame. Qarshiin kuni qarshii kana dura kennamaa ture mara ni caala. Olompikii Tookiyoorratti gufachiisa 3000m'n meetii kan biyyatti fide Atileet Lammeechaa Girmaa badhaasni waadaa isaaf seename akka kennameef BBC'f mirkanesseera. Akkasumas 5000m fi 10,000m'n meetii kan argatan Gudaaf Tsaggaayiifi Lattasanbat Giday tokko tokko isaaniif badhaasni miiliyoona tokko akka kennameef nami isaanitti dhihoo jiru BBC'f mirkanesseera. Atileet Solomoon Baaragaa erga Olompikii Tookiyootii deebi'ee badhaasa konkolaataan ala magaalaa Walqixxeetti lafni kaare meetira 10,000 [hektaara tokko] akka kennamuuf ibsamee ture. Kunis, sagantaa magaalaa Hawaasaa adeemsifameerratti ibsame. Haa ta'u malee, badhaasni kunis harka atileetichaa hin seenne. ''Lafichi magaalaa Walqixxeetti argama. Kaare meetira 10,000 dha. Isas bakka filataa jiru. Bilbilaan waliin haasa'aan jira. Bakka bareedaa filataa jiru. ''Gaafa xumurre siif bilbilla naan jedhaniiru, bilbila isaanii eegaan jira,'' jechuun haala irra jiru BBC'tti himeera.	https://www.bbc.com/afaanoromoo/isportii-61145638
sports	Leenjisaan Maan Yuunaayitid injifannoo Arsenaal irratti argatan maal jedhan?	Taphataa haaraan maanchister Yuunaayitid Paawondii miliyoona 82’n kilabichatti makame tapha jalqabaa isaan Arsenaal irratti galchii lakkoofsise. Gareen Erik Ten Haag injifannoo Arsenaal %100 kaleessa jalaa cabsan. Maarkes Raashfoordi galchii Antooniif kubba mijeessee erga kennee Arsenaal galchii Bukaayoo Saakaan wal qixxaatan. Haa tahu malee, Raashfoordi garee ittisa Arsenaal gidduun kubba Biruunoo Fernaandez kenneef galchiitti jijjiiruun dursa qabatan. Galchii sadaffaa ammoo Kiristaan Eriksen, kan barana bilisaan Maan Yuunaayitid galetu kubba mijeessee Raashfoordiif kenne. Erga bara 2020 as Raashfoordi galchii lama yoo lakkoofsisu, kun kan jalqabaati. Maan Yuunaayitid gabatee Piriimer Liigii irraa amma shanaffaa irra taa’eera. Arsenaal ammas sadarkaa tokkoffaarra jira. Leenjisaan Arsenaal Maayik Arteettaan ‘’taphicha hin mo’anne, sababni isaa ammo hanqina naamusaa irraa kan ka’edha. Galchii irrattis cimaa hin turre,’’ jedhan. ‘’Osoo kaka’umsa guddaan taphanne ni mo’anna ture. Barnoota guddaadha, yoo asitti mo’achuu barbaadde, waan hundumaa gochuu qabda.’’ Arsenaal taphoota jalqabaa jaha walitti aansee kan mo’ate bara 1947 ture. Bara kana shan walitti aansee mo’atus rikeerdicha fooyyessuu hin dandeenye. Garuu qabxii hamaadha hin jedhamu jedhe Maaykil Arteettaan. Leenjisaan Yuunaayitid injifannoo argataniin gammaduu himanii gareen isaanii haala gaariin taphachuu dubbatan. Yuunaayitid akka gareetti taphatan kan jedhan Erik Ten wal tumsuun bu’uura tahuu himanii ammayyuu kana caalaa fooyyessuu akka qaban himan. ‘’Garee kana fooyyessuuf jalqabbii irra jirra. Haalli itti jirru gaarii tahus gaarii jechuun baay’ee garii jechuu miti’’ jedhan. Maanchister Siitiin tapha Astoon Viilaa waliin godhe qixa xumuruun carraa liigicha dursuu hin milkeessiin hafe. Haalaandi galchii kudhanaffaa isaa maan Siitiif lakkoofsise. Chelsiin daqiiqaa xumuraa irratti galchii lakkoofsiseen West Haamiin mo’ate. Liiverpuul ammo darbii Marsiisayidiin qixa galchii malee xumure. Tootenahaam bara kana liigichatti kan guddate Fuulhaamiin 2 fi 1’n mo’ate. Tapha turban kanaa irratti dubbii ijoo fi wal falmisiisaa kan tahe murtoo VAR murteesitootni kennanidha. Galchiin lakkaahamuu qabu haqamuun leenjistoota akkaan dheekkamsiiseera.	https://www.bbc.com/afaanoromoo/articles/c8911y3v25zo
politics	Saif al-Islaam Gaadaafi: Ilmi pirezidaantii duraanii Libiyaa pirezidaantummaaf dorgomuuf	"Ilmi pirezidaantii duraanii Liibiyaa Muhaamar al-Gadaafii, filannoo pirezidaantummaa yeroo jalqabaatiif biyyattii keessatti gaggeeffamuuf jirurratti dorgomuuf akka kaadhimamaatti galmaa'e. Saif al-Isalaam Gadaafii silaa kan abbaa isaa dhaalu ture, haata'u malee deegartoonni isaa tarkaanfii gara jabiinaa yeroo mormii waggoota 10 gaggeeffameetiin maqaasaa xureesan. Erga hookkara bara 2011 booda Liibiyaan walitti bu'insaan raafamaa jirti. Gareewwan mirgaaf falman filannoo Muddee 24tti qabame bilisaafi haqa qabeessaa hin ta'u jechuun yaaddoo qaban kaasaa jiru. Aanga'oonni addunyaafi Barreessaa Olaanaan Mootummoota Gamtoomanii (UN) qaamni danquudhaaf yaalu kamiyyuu ykn kan bu'aa filannoo sobuu barbaadu adabamuu akka danda'u akeekkachisaniiru. Suraaleefi viidiyoowwan miidiyaalee hawaasaa irratti qoodamanis, Saif al-Islaam Gadaafii poostarii filannoo dhufu fuuldura ta'ee wayita waraqaalee filannoo mallatteessu agarsiisu. Areeda dheereefateefi uffata aadaa Libiyaa uffatee, Quraana keessaa luqqaasii akkas jedhu eeruun kaameraa dura dhaabbatee dubbate: ""Nuufi uummata keenya gidduutti dhugaan murteessi"". ""Warri hin amanne isa jibbanillee Waaqayyo kaayyoo isaatiif jiraataadha,""  jechuun Kitaaba Qulqulluu Isalaamaa keessaa dabalee eeruun dubbate. Fakkiin ammaa kunis kan yeroo hookkara bara 2011tti abbaa isaa aangoorraa buusan  ture sanaan baayyee adda. Dhuma gara jabinaa Gadaafiitiin booda, Saif al-Islaam Gadaafii mataansaa milishootaan to'atamee ture. Waggoota jahaaf mana hidhaa keessa turuun murteen du'aa irratti murtaa'ee ture. Booda garuu ni geedarame. Ilmi Gadaafii kun ammalleen yakka waraanaatiin Mana Murtii Idil-Addunyaa (ICC)n ni barbaadama. Haata'u malee, gaaffiifi deebii New York Times waliin mana jirenyaa isaa kan Zintaan keessaa jalqaba bara kanaatti taasise dabalatee waljalaan waltajjiiwwan ummataa irratti mul'achuu eegale. 'Kan garaa gara qoqqoodudha garuu ajaa'ibsiisaa miti' Ilmi Gadaafii yaada bayyee garaa gara qoqqooduun gara Liibiyaatti deebi'e jedhu Amiiraa Fathaalaa BBC Montering irraa. Haata'u malee ammoo hoggansaaf dorgomuuf dhiyaachuunsaa na dinqisiisa jedhan. Saif al-Islaam Liibiyaa keessatti akka pirezidaantiitti mo'achuuf madaan amallee hin fayyinee, jedha Gulaalaan BBC Jiddugala Bahaa Sabaastiyaan Ushaar. Kanaafuu dorgomuu isaa adeemsa filannoo biyyattii rakkina qabu caalaa wal xaxaa akka taasisu hima. Wal waraansa waggootaan boodaafi dorgommii aangoo bahaafi lixa biyyattii keessatti gaggeeffamaa jiruun, Libiyaan yeroo ammaa kanatti siyaasa tasgabbii hin qabneen bulchiinsa mootummaa yerootiin bulaa jirti. Waldhabdee qaamoolee siyaasaa Liibiyaafi gartuu mormiituu jiduutti waa'ee seerawwan filannoofi karoora isaarratti tures haala adeemsa filannoo pirezidaantummaa yaaddoo irra buuseera. Kaadhimamaan gara biraa ammoo mootii waraanaa kan jedhamuun beekamu Khaalifaa Haafxaar, kan duraan bu'uurasaa bahaa irraa mootummaa  Tiripoolii keessatti UNn deegaramu irratti mormii gaggeeffamu hogganaa kan turedha. Kana malees, Khaalifaan mormii Ministira Muummee Abdulhaamiid al-Dbeibaah fi af-yaa'ii mana maree Aguilaa Saleeh taasifamu hogganaa ture."	https://www.bbc.com/afaanoromoo/oduu-59279433
sports	Waancaa Addunyaa 2022: Gareen Itoophiyaa Zimbaabuwee injifachuun qabxii sadii argate	Gareen Itoophiyaa gulaallii Waancaa Addunyaa bara 2022'f taasisaa jiruun guyyaa har'aa Magaalaa Baahirdaaritti Zimbaabuwee morkatee 1fi 0'n ijifate. Galchiin takkittii daqiiqaa 94''ffaa irratti Ashaalaw Taammanaa galcheen galmoofte. Injifannoon kuni mo'icha jalqabaa gareen Itoophiyaa ramaddii G keessatti taasiseefi qabxii sadii itti argatedha. Jarri Waaliyaa Wubatuu Abaataadhaan leenji'aa jiran garicha kan dursaa jirtu Afrikaa Kibbaa irraa qabxii tokko qofaan caalamanii sadarkaa lammataarra taa'aniiru. Taphicha dura leenjisaan Itoophiyaa taphicha irra aannee kennaan Ayyaana Waggaa Haaraa Itoophiyaa taasisna jechuun isaanii gabaafameera. Torban darbe gara Gaanaa kan imale gareen Itoophiyaa gaafa Jimaataa Gaanaa morkatee 1fi 0'n mo'amee ture. Guyyaa kaleessaa, Wiixata, immoo gareen Afrikaa Kibbaa Gaanaa 1fi 0'n injifachuun qabxii sadii argatee ture. Garee G keessa Afrikaan Kibbaa qabxii afur, Itoophiyaafi Gaanaan immoo qabxii 3, 3 qabu. Zimbaabuween qabxii tokko qofa qabdi. Biyyoonni kaan hedduus har'a tapha kan taasisan yoo ta'u isaan keessaa tokko qabxii Taanzaaniyaan Madagaaskaar itti injifattedha. Taphichi eegalee sakandii afuritti badii raawwateen murteessaan taphichaa Tanzaaniyaatti penaalitii kennan. Taphicha Taanzaaniyaan 3fi 2'n injifatte. Hanga ammaa biyyoonni afranuu taphoota afur taasisan keessaa Zimbaabuwee malee kaan injifachuun taphni qabxii sadii itti argatan tapha tokko tokko qofadha. Biyyoonni kaan hedduus har'a tapha kan taasisan yoo ta'u isaan keessaa tokko qabxii Taanzaaniyaan Madagaaskaar itti injifattedha. Taphichi eegalee sakandii afuritti badii raawwateen murteessaan taphichaa Tanzaaniyaaf penaalitii kennan. Taphicha Taanzaaniyaan 3fi 2'n injifatte. Penaalitiin Taanzaaniyaaf kenname FIFA'dhaan mirkanaa'u qabaatus penaalitii saffisaa taphni eegalamee yeroo gabaabaa keessatti galmaa'e keessaa tokkodha. Biyyoonni Afrikaa ramaddii kudhanitti hiramanii tapha isaanii taasisan keessaa biyyoonni Waancaa Addunyaa bara 2022 Qataar qopheessitu irratti hirmaatan garuu shan qofaadha. Akkaatuma kanaan biyyoonni ramaddii isaanii keessaa tokkoffaa ta'anii darban kudhan carraan baheefi ramaddii shanitti hiramu. Tapha dhaqaa galaa taasisaniinis qabxii waliigalaan kanneen injifatan shan Waancaa Addunyaa Qataar irratti Afrikaa bakka bu'anii hirmaatu. Itoophiyaan seenaa ishee keessatti Waancaa Addunyaa irratti hirmaattee hin beektu. Biyyi Afrikaa Waancaa Addunyaa irratti hirmaattee injifattees hin jirtu.	https://www.bbc.com/afaanoromoo/isportii-58480036
technology	Haleellaa saayibarii kaampaani foonii haakaroota 'Raashiyaa wajjin hidhata qabantu raawwate' jedhe FBI	Gareen yakka saayibarii Raashiyaa haleellaa kaampaanii dhiyeessaa foonii addunyaarra isa guddicha taherratti aggaamame duuba jira jechuun FBI himate. Akka FBI jedhetti, garee REvil jedhaman kana haleellaa kaampaanii JBS irratti raawwateef seeratti dhiyeessuuf hojjechaa jira. Hakaroonni guyyoota dhuma torbeerra sirna dhaabbatichaa kan cabsanii seenan oggaa tahu, oppireeshiniin JBS kan US, Kaanaadaafi Awustiraaliyaa jiru cufameera. Gareen REvil maqaa Sodinokibi jedhamuunis kan waamamu oggaa tahu - addunyaa gubbaa garee yakka saayibarii haalaan beekamuufi maallaqa hedduus argatudha. ''Haleellaa JBStti raawwate gareen REvil fi Sodinokibi akka raawwatan bira geenyeerra. Jara yaaddoo ta'an kanas gara seeraatti fiduuf hojjechaa jirra,'' jedha ibsi FBI. ''Tattaaffiin nuti gama itti gaafatamaafi adabbii mirkaneessuuf taasisnu itti fufna. Qaamolee saayibarii kana keessaa qooda qaban seeratti dhiyeessuufis ni hojjenna.'' Waayit Haawus guyyaa Roobii waan jedhe, pireezidantiin US Joo Baayidan wayita gitasaanii Raashiyaa Vilaadmir Putiin torban lamaan booda arganitti dhimma haleellaa saayibarii ni kaasu. ''Biyyoonni itti gaafatamummaan itti dhagahamu, yakkamtoota [saayibariif] dahoo hin tahan,'' jedhan pirees sekretariin Jen Psaki. JBS waan jedhe hojiisaa foon saamsuu Ameerikaa jiru gaafa Kamisaa akka eegalu hime. Dhaabbatichi Ameerikaa keessaa warshaalee foon loonii gurguddoo shan qaba. Kaampaanichi gosti haleellaa kanaa kan 'ransomware' jedhamu akka tahe ifa godheera - haleellaan 'ransomware' dhaabbanni tokko sirna kompitaraa haakarootaan to'annoo jala ooluun, erga maallaqa kaffale booda kan gadhiifamudha. JBS haleellaa Dilbataa kanaan maallaqa kaffaluufi dhiisuu wanti hime hinjiru. 2019tti gareen REvil kun haleellaa qindaa'aa digdamaa ol tahaniifi mootummaa Teksaas irratti xiyyeeffatan duuba jira jedhamuun maqaan ka'ee ture. Ji'a dabre keessas, UStti erga ujummoon boba'aa daddabarsu Colonial Pipeline erga haleellaan ransomware irra qaqqabe booda, dhiyeessiin boba'aa guyyootaaf danqamee ture. Wayita sana qorattoonni, haleellaan saayibarii sun garee biraa DarkSide jedhamuufi Raashiyaatti hidhata qabuun raawwate jedhanii turan. Kaampaaniin Colonial Pipeline garee yakkaa kanaaf doolaara miiliyoona 4.4 kanfaluusaa amaneera. Mootummaan Ameerikaa kaampaaniiwwan haleellaa 'ransomware' irra gahuuf, maallaqa gaafataman akka hin kanfalle gorsa - kunis haleellaa biraa dhufu baraaruuf akka tahe hima. Erga haleellaan Colonial Pipeline irratti raawwatee guyyootaan booda, gareen yakka saayibarii biraa sirna fayyaa biyyoleessaa Ayerlaand 'ransomware'n faalanii turan.	https://www.bbc.com/afaanoromoo/oduu-57341351
sports	Zaambiyaa: 'Akka Obamayaang, Saalaa, Maanee ta'uu nan danda'a' - Paatsan Daakaa	"Kilaba Oostiriyaa Reed Buul Saazibargiif kan taphatun lammiin Zaambiyaa Paatsan Daakaa hireen inni kilaboota Awurooppaa gurguddoof taphachuuf qabu bal'ataa jira. Taphataan ganna 22 kun bara 2017 taphataa daragaggeessa cimaa Konfedereeshinii Kubbaa Miilaa Afrikaa ta'ee filatamee ture. Kutannoo jabaa akka qabu kan himamuuf Daakaan akka Peeree Obamayaang, Moo Saalaa fi Saadiyoo Maanee taphataa cimaa ta'uu akka danda'u hime. ""Obboloota koo gurguddoo akka Obamayaang, Saalaa fi Maanee yoon argu abjuun qabaadha. Anis akkas ta'uu akkan danda'u natti mul'ata,"" jedha. ""Akka isaanii ta'uu nan danda'a. Afrikaa irraa ta'uun isaanii ammoo hamilee naaf ta'a."" Namoonni hedduun taphataa Liivarpuul lammii Senegaal Saadiyoo Maanee waliin wal isa fakkeessu. ""Sadarkaa Maaneen irra jiru, akka inni itti kubbaa taphatuu fi nama akkamii akka ta'e yoon ilaalu, namoonni isaan wal bira na qabuun isaanii waan gaariidha jedheen yaada."" ""Abjuun koo inni guddaan namoota hiree hin qabneef hamilee ta'uudha,"" jedha taphataan haala kubbaa taphatu qofaan osoo hin taane amalaanis Maanee fakkaatu kun. ""Sababa keetiin abdii kutachuu dhiise namootni naan jedhan yoon qabaadhe nan boona,"" jedha. Daakaan bara 2017 kilaba Zaambiyaa Kafuwe Seeltic irraa gara Saalzibarg kan dhufe. Jalqaba kilaba Saalzibarg kan sadarkaa gadii keessa taphataa ture, gara kilaba isa guddichatti ol bahuuf yeroo itti hin fudhanne. Namni Daakaan Afrikaan ala bahee taphachuuf hiree akka argatu jajjabeessaa ture tokko leenjisaa garee biyyaalessaa Zaambiyaa Miluutiin Siredeejoviichidha. ""Akka bara tokko Samu'eel Eetoon Afrikaa fi kubbaa miilaa Afrikaa bakka bu'e, innis karaaa sanarra jira jechuu nan danda'a,"" jedha leenjisaan kun. ""Saffisaa fi dandeettii isaatiin Saadiyoo Maanee ykn Samu'eel Eetoon madaalamuu danda'a."" ""Onnee, sammuu fi lubbuu isaa waanan beekuuf dandeettii isaa agarsiisuuf karaa sirriirra akka jiru nan amana. Taphataa cimaa ta'uuf waan barbaachisu mara qaba,"" jedha. Daakaan dandeettii kilaboonni hedduun akka ulaagaatti kaa'an kan guuttatedha. Saffisni ajaa'ibaa fi goolii fuulduratti gara jabinni isaa taphattoota sarara ittisaaf yaaddoodha. Gamanumaan kilaboota piriimar liigii Ingilaand gurguddoo akka Manchistar Siitii, Manchistar Yunaayitid, Liivarpuul, Tootanhaam fi Arsenaal waliin maqaan isaa ka'aa jira. Bara 2020 gooliiwwan 20 kan galche Daakaan sagantaa jijjiirraa taphattootaa jan Amajjii kanaan egereen isaa murtaa'a jedhamee yaadama. Erga yeroo dhiyoo as Saalzibarg taphattoota jajjaboo addunyaaf gumaachaa akka jiru hubatamaa jira. Liivarpuul qofa yoo fudhanne Saadiyoo Maanee, Nabiil Keetaa fi Taakuumii Minaamiinoon Saalzibargirraa argamani. Wayita ammaa sababa Bundasliigaan Oostiriyaa boqonnaarra jiruuf tapharra kan hin jirre Dakaan, garam imaluu akka danda'u filannoo bal'aa qabaatullee 'ammatti wanti na ariifachiisu hin jiru' jedha. Bundasliigaan Oostiriyaa Amajjii 24 taphatti deebi'a."	https://www.bbc.com/afaanoromoo/oduu-55562662
sports	Piriimer Liigii 2022-23 torban jalqabaan eenyufaatu milkaa'e?	"Tapha Piriimer Liigii Ingiliiz bara 2022-23 Jimaata Arsenaaliifi Kiristaal Palaasiin jalqabame Sanbataafi Dilbata kilaboonni 20n hunduu morkataniiru. Kilaboota yeroo baayyee tarree duraarra jiran keessaa Arsenaal, Tootenhaam, Maanchester Siitiifi Chelsiin mo'achuun jalqaban. Maanchester Yunaayitid yoo mo'amu, Liiverpuul ammoo qabxii gateera. Maanchester Siitii Tapha Piriimer Liigii bara 2022-23 torban jalqabaan Erliing Haalaand tapha jalqabaa Maanchester Siitiif taphateen goolii lama lakkoofsiseera. Taphataan lammii Noorwey umuriin isaa waggaa 22 ta’e kun Maanchester Siitiin akka shaampiyoonummaa isaa eeggatu gargaaruu qofa osoo hin taane, Piriimer Liigii keessatti taphataa bara kana iji irra jiru ta’a jedhamaa jira. Tapha Maanchester Siitiin - West Haam Yunaayitid waliin taphateen Haalaand, waanuma jijjiirraa ganna kanaan yeroo Boorusiyaa Doortimund irraa dhufe Peep Gaardiyoolaan irraan eega jedhee ture hojjetee agarsiise. Maanchester Siitiin West Haam Yunaayitidiin qe'eetti dhaqeefii taphaan caalaa mo'ate. Namuu akka Maanchester Siitiin mo'atu ni eega garuu akka kana warra West Haam Yuunaayitid qalbii bitaafi mirga wallaalchisanii hanga kubbaa miillaan dharra'anitti geessisu hin jedhamne. Maanchester Yunaayitid Tapha Piriimer Liigii torban jalqabaa biraatiin kan Maanchester Yunaayitidiifi Biraayitan gidduutti gaggeeffame akka hedduun eegan hin taane. Biraayitan gara dirree Maanchester Yunaaayitid deemuun 2-1n injifatee deebiyeera. Kun ammoo leenjisaa Maachester Yunaayitid haaraa Eriik Teen Hag akka caalaa birratu taasiseera. Taphataan warra Biraaytan Paaskaal Giroos jedhamu gooliiwwan lama gareen isaa ittiin mo'ate boqonnaa dura ture kan lakkoofsise. Boqonnaa booda Kiristaano Roonaaldoon seenuun Maanchester Yunaayitidiifi xiqqoo si'oomsee ture. Garuu goolii taphataan Biraayitan Maak Alister of irratti lakkoofsiseen ala carraa hin arganne. Egereen isaa maal ta'a jedhamee hedduu eegamaa kan ture Ronaaldoon eeggataa ta'ee daqiiqaa 53ffaa irratti seenus jijjiirama onnachiisu hin agarsiisiin bahe. ""Tapha kana mo'amuun sirrii hin turre,"" jedhe leenjisaan Maanchester Yunaayitd Teen Hag. Chelsii Chelsiin Everten waliin kan taphate yoo ta'u, goolii rukuttaa penaaliitiin argateen 1-0 mo'ateera. Dirree warra Everten kanaan dura hedduu qaana'an irratti mo'atanii galuun Chelsii ciminatti akka jiran agarsiiseera. Kun ammoo leenjisaa isaanii Toomaas Tuchel akka gammadan taasiseera. Leenjisaan kun waqtii jijjiirraa taphattootaa Gannaa kanaan taphattoota akka Raahem Isterliing fi Marc Cucurella gara Chelsiitti fideera. Chelsiin taphattoota ciccimoo guutuu kan qabu ta'ullee, haala amma jiru kanaan garuu kilaboota ciccimoo akka Liiverpuuliifi Maanchester Yunaayitid dura dhaabbachuuf isa hafa jedhu warri kubbaa miilaa xiinxalan. Liiverpuul Dorgommii Piriimer Liigii darbeen qabxii tokkoon caalamee waancaa kan dhabe Liiverpuul tapha liigichaa kan bara 2022-23 jalqabaatiin qabxii gate. Tapha kana irratti Fuulhaam galchii Aleeksaander Miitirovichiin dursa qabatus, Daarwiin Nuunez boqonnaa booda wal qixxeese. Taphicha irratti gareen Fuulhaam bara kana gara Piriimer Liigiitti guddate gahumsa gaarii agarsiisuun 2 fi 2 qixa xumurame. Hanga boqannaatti Liiverpuul yaaliin gara galchiitti godhan baay'ee xiqqaadha. Gareen Maarkoo Siilvaa, Fuulhaam tapha bareedaa dirree isaanii irratti agarsiisaniiru.Gama Liiverpuuliin Luwis Diyaaz yaaliin gara galchiitti taasise tokko dhaabbii karra Fuulhaam dhahuun deebe. Boqonnaa booda Liiverpuul taphataa paawondii miliyoona 85niin mallatesise Daarwiin Nuunez galche.Nuunez sochii gaarii agarsiisuun galchii baay'ee bareedaa tahe lakkoofsisuun Liiverpuul wal qixxeesse. Taphaan booda yaada kennaniin leenjisaan Liiverpuul Yaargan Kiloop, bakka keenyatti deebiyuudhaaf fooyya'insa jabaa gochuu nu barbaachisa jedhe. Arsenaal Dorgommii Priimer Liigii 2022/23 Jimaata jalqabeen Arsenaal 2 fi 0 Kiristaal Paalas mo'achuun milkiin jalqabe. Galchii Piriimer Liigii jalqabaa bara kanaa kan lakkoofsise taphataa sarara duraa Arsenaal Gabri'el Maartineeliidha. Galchii lammaffaa ammoo karra isaa irratti tahus taphataa sarara ittisaa Kiristaal Paalaas Guyii jedhamudha. Maayil Arteetaan bara kana taphattoota haaraa shan mallatesisuun garee isaa cimseera. Tapha kaleessaa irrattis gahumsi Gabri'el Yesuusii fi Oleksaader Ziincheenkoo taphattoota Maan Siitii irraa mallateessanii guddaa ture. Tootenhaam Piriimer Liigiin Ingliiz kan bara darbeetiin 4ffaa ta'uun kan xumure Tootenhaam tapha jalqabaa bara kanaatiinis injifannootiin jalqabeera. Tootenhaam hanga daqiiqaa 12tti Saawuz-hampitaniin dursamus boodarra cimee argamuun 4-1n mo'ateera. Gareen Antooniyoo Konteen leenjifamaa jiru kun goolii lakkoofsisuu qofa osoo hin taane taphaanillee hedduu caalanii turan. Bara kana hojjetoonni TV fi raadiyoo keessaa walitti babba'an 22 Piriimer Liigii eenyu akka mo'atuufi eenyu ammoo 1-4 akka bahu tilmaamaniiru. Tilmaama namoota 22 kana irratti hundaa'uun sadarkaan waliigalaa yoo bahutti: 1. Maanchester Siitii, 2. Liiverpuul, 3. Tootenhaam, 4. Chelsii, 5. Arsenaal, 6. Maanchester Yunaayitid agarsiisa. Akka tilmaama isaanii kanatti, sadarkaa bara darbee waliin yoo ilaalamu Tootenhaam fi Chelsii qofatu bakka wal jijjiire malee kaan walfakkaata. Bara darbe 4ffaa bahee kan xumure Tootenhaam, bara kana ammoo bakka Chelsii bara darbee fudhachuun 3ffaa ta'ee xumuraadha. Taphoonni Piriimer Liigii bara kanaa sababa Waancaa Addunyaa Kaataaritti Sadaasa 21 irraa hanga Mudde 18 gaggeeffauun taphoota marsaa 16 booda addaan citee Mudde 26 deebiyee jalqaba. Kun ammoo taphattoota garee biyya isaaniif taphatan miidhuufi dadhabsiisuullee waan danda'uuf Piriimer Liigii kana adda taasisa."	https://www.bbc.com/afaanoromoo/articles/cqvgqeg84qlo
politics	"""Gareen TPLF waraana bifa haaraan eegale"" jechuun mootummaan himate"	"Humnoonni Tigraay naannawa daangaa Naannoo Amaarafi Tigraayiti waraana bifa haaran eegalan jechuun mootummaan Itoophiyaa himate. Tajaajilli Kominikeeshinii Mootummaa Federaalaa ibsa baaseen, har’a barii sa’a 11:00 irratti humnootni TPLF adda waraanaa Bahaan: Bisoobar, Zoobilii fi karaa Tekulash haleellaa bananiiru jedhe. Himannaan mootummaa kun kan dhagahame, har'a ganama TPLF ""humnoonni mootummaa waraanaa bal'aa nurratti eegalan"" jechuun erga himatee boodadha. Humnooni Tigraay walii galtee dhukaasa dhaabuu deeggarsa namoomaa ji'a Bitootessaa keessa labsamee ture cabsuu ibsi Tajaajila Komunikeeshinii Mootummaa Federaalaa ni agarsiisa. Waraana har'a ganama bifa haaraan eegalame jedhame kanaaf humnoonni lachuu gamaa gamanaa wal himataa jiru. Mootummaan ibsa baase kanaan, humnoonni mootummaa haleellaa humnoonni TPLF irratti gaggeessan ""milkaa'inaan"" ofirraa qolataa akka jiru beeksise. Lolli bifa haaran eegale kun rakkoolee namoomaa duraanuu haalan hammaataa ture caalmatti rakkisaa taasisa jedhamee yaaddoo uumee jira. Waraana guyyaa har'aa bifa haaraan eegale kana dursee kan himate garee TPLF dha. Itti aansun mootummaan waraanicha kan eegale garee TPLF dha jechuun ibsa baase. Mootummaan ibsa isaa keessatti, ""Yeroo dhiyoo as jaleewwan isaa guutuu addunyaa keessaa jiran bakka rafanii turanii dadammaquun isaanii duula waraanaa kana piroppaagaandadhaan dabaaluf kan kaayyeeffateedha"" jedha. ""Raakkoon guutummaa Itoophiyaa furmaata kan argatu karaa nagaa qofaani kan jedhu ibsi mootummaa kun ""garichi jaalatees jibbes gara filannoo nagaatti akka dhufu gochuuf mootummaan tarkaanfii barbaachisu hunda ni fudhata"" jedha. Filannoo karaa nagaa dhugoomsuuf koree Nagaa hundeessuun hojiitti galchuu fi meesaalee barbaachisoon gara Tigiraayitti akka geeffaman gochuu mootummaan ibsee jira. Ibsi mootummaan baase kun humnootni TPLF ji’oota Jahan darban keessa, ""Marfamicha ni cabsina, human keenyatti amanna, lafa Tigiraay weerarame ni deebisna,’’ jechuun dhaadachaa turan jedhe. Torban darbee kaasee ji'ootaaf dubbii ijoo kan ture dhimmi marii araaraa TPLF fi Mootummaa Federaalaa danqamaa akka jiruufi waraanni akka haaraatti eegaluufi dubbiin jedhu dhagaahamaa tureera. Waraana Waliinii Itoophiyaa erga eegalee ji'ootni 20 ol lakkaawwan kana xumuruuf tattaaffii godhamuuf mootummaan Itoophiyaa garee marii irratti hirmaatu ijaaree qajeelfama marii araaraa kana ilaallatus qopheessuu ibseera. Dabalataan mootummaan humnootni TPLF deeggarsa alaa argatan waliin tahuun waraanicha itti fufuuf fedha akka qaban agarsiisaa turan jedhe. Mootummaan kana haa jedhu malee TPLF ulaagaawwan marii nagaaf barbaachisan lafa gochuun karaa nagaa xumuruuf fedha akka qabu ibsaa ture. Marii Gamtaa Afrikaa jalatti gaggeeffama jedhamee eegamaa tureefis qophii akka tahan ibsaniiru. Garuu TPLF mariachi Gamtaa Afrikaa caalaa jaarsummaa pirezidaantii Keeniyaa Uhuuruu Keeniyaataan akka gaggeeffamu barbaadu."	https://www.bbc.com/afaanoromoo/articles/c2qkq1vve2wo
health	Daawwattuun kaansarii gaazexeessituu TV'rratti adda baaste	Rippoortarri kutaa Filooridaa keessaa tokko, hordoftuu dhiitoo kaansarii mormasheerra jiru arguun ergaa ergiteefiin galateeffattetti. ''Daawwattuun tokko ji'a dabre imeelii naaf ergite,'' jechuun rippoortarri miidiyaa WFLA Viktooriyaa Piraayis gaafa Kamisaa maxxansite. ''Dhiitoo morma koorra argite. Kunis kanshee waliin akka walfakkaatu yaadatte.'' ''Kanshee kaansara ture. Ankoos kaansara tahuun mirkanaa'eera,'' jechuun dhukkuba kana ofirraa qolachuuf yeroof hojii akka dhaabdu beeksiste. Viktooriyaan akka jettetti, dhiitoo kana yaalii baqaqsanii hodhuun akka keessaa baasaniis dubbatte. Gabaasni koroonaavaayirasii walitti fufinsaan gabaasaa turte, fayyaasheef xiyyeeffannoo kennuurraa akkashee hambise dubbatte. ''Akka gaazexeessituutti, weerarri kun erga eegalee hojiin daran nutti baay'ateera. Oduun guyyuu dhagahamus hin dhaabbatu, hojiinis akkasuma,'' jechuun barreessite Viktooriyaa Piraayis. ''Oduu fayyaa jaarraa kanatti guddaa tahe gabaasaa turre, waayeen fayyaan koo garuu tasumaa sammuukootti hin dhufne.'' Doktoroonni dhiitoon kun gidduu mormasheerraa gara biraatti faca'aa akka jiruufi yaaliin akka bahuu qabu itti himan. Kanaanis taayiroodiin ishee muraasni waliin akka bahus barreessiteetti. ''Otoon imeeyiliin sun natti ergamuudhaa baatee, silaa doktorakoo bira hin bilbilu. Kaansarichis faca'uu ykn babal'achuusaa itti fufa ture. Kana yaaduunuu hedduu sodaachisa,'' jechuun dhoobde. ''Dubartiin tasumaa walhinbeekne kana gochuusheetti hanga dhumaatti isheen galateeffadha. Kana godhuuf dirqama takkallee hinqabdu turte, garuu inuma goote.'' Kaansariin Taayirooyidii warra dhiiraa caalaa dubartootarratti hammaata jetti Viktooriyaan. Ameeikaatti kanneen qabaman keessaa harki 75 dubartoota jetti. ''Kanaaf dubartootni... #CheckYourNeck!(morma keessan ilaalaa!'' jechuun barreessite. Torban tokko keessattis gara hojiitti akka deebitus himte. Daawwattoonni televizhinii gaazexeessitootaaf gorsa fayyaa daran gargaaru yeroo himan kun ka jalqabaa miti. 2018tti, ittisaan Livarpuul duraaniifi xiinxala kubbaa miilaa Maark Laawuransan (Laawuroo), doktora sagantaa BBC irratti isa ilaaluun kaansara qabaachuusaa itti hime galateeffatee ture. 2013ttis, narsiin tokko dhiyeessaa sagantaa Flip or Flop ka tahe Taarek El Muusaa, waa'ee dhiitoo mormasaarra jiru itti himte. ''Dhimma kana quba qabaachuu qaba jedheen itti hime,'' jette narsiin Ryan Reade jedhamtu. Ergasii El Muusaan kaansara taayirooyidii sadarkaa-2ffarraa bayyanateera.	https://www.bbc.com/afaanoromoo/oduu-53542602
politics	Waraana waliinii Itoophiyaa: 'Iyyuun gatii hin qabu ture'	Waraanni waliinii Itoophiyaa naannoo Tigraayitti eegalee ji'oota hedduu lakkoofsise kun, lammiilee hedduu kaaba Itoophiyaa keessa jiran irratti godaannisa hamaa dhiisaa jira. Dubartoonni kumaatamatti lakka'aman qaamolee walwaraanan hundaan miidhaan saalaa irra gahuusaa ni himu. Kanneen keessaa sadii seenaa isaanii guddoo nama jeequ nuuf qoodaniiru.	https://www.bbc.com/afaanoromoo/oduu-60913528
sports	Piriimer Liigii bara kanaan eenyutu mirgaan gala, warra kamtu ammoo  sadarkaa 1-4 qabachuun xumura?	Piriimer Liigii Ingiliiz kan bara kanaa (2022-23) kilaba kamtu mo’ata jettu? Kilaboota warra kamitu ammoo sadarkaa 1 hanga 4 keessa galuun xumura? Dorgommii Piriimer Liigii bara darbeetiin Maachester Siitiin mo’ateera. Liiverpuul, Chelsiifi Tootenhaam ammoo duraafi duubaan 2ffaa, 3ffaa fi 4ffaa ta’uun xumuran. Arsenaal 5ffaa ta’ee kan xumure yoo ta’u, Maanchester Yunaayitid ammoo 6ffaa ta’uun xumurame. Kan bara kan maal ta’uuf deema? Namoonni kubbaa miilaa beeku jedhaman 22 TV fi raadiyoo keessa hojjetan  tilmaama ogummaafi qorannoo isaanii irratti hundaa’e kennaniiru. Isin kan ogeessoti kun tilmaaman dubbistanii kan keessan kaa’uu dandeessu. Shaampiyoonaa bara darbee kan ta’e Maanchester Siitiin si’a sadiitiif walitti aansuun mo’achuudhaaf ammuma irraan hojjechaa jira. Leenjisaan garee kanaa Peep Gaardiyoolaan kana milkeessuudhaaf xiyyeeffannoo addaan hojjechaa waan jiru fakkaata. Kanaan duras kilaboota gurguddoo akka Isipeen keessaa Baarseloonaa (2008-11), jarmanitti ammoo Baayiren Muniik (2013-16) walin milkeessee beeka Gaardiyoolaan. Kan baranaa kana hoo walitti aansuudhaan akka hin mo’anne kilaba kamitu jala dhaabbbataa? Bara dabe keessa Liiverpuul morkataa cimaa Maanchester Siitii walin kokkee walqabaa turedha.  Maanchester Siitiin qabxii waliigalaa 93 tokkoffaan yoo xummuru Liiverpuul ammoo 92 guurrachuun qabxii tokko qofaan caalamuun ture kan lamaffaan xumure. Kilaboonni biroon shaampiyoonaa bara dabree kan ta'e Man Siitii harkattri qabachuu danda'u jedhaman akka Maanchester Yunaayitid, Chelsii, Tootenhaam fi Arsenaal bara kana wan haaraa fidu ta'aa? Maanchester Yunaayitdiif leenjisaa haaraa Eriik ten Haag jalatti dubbiin waan haaraa ta'uu danda'a. Bara darbe 6ffaa ta'uudhaan kan xumure Maanchester Yunaayitid Siitiif yaaddoo ta'uu yaa turuu sadarkaa 1-4 keessa bahuuniyyu gaaffiidha kan jedhan jiru, erga bara 2013 shaampiyoonaa ta'ee milkaa'inni akka jalaa fagaatte kaasuun. Cheelsin bra dorgommii 2021-22 keessa gara caalu raafama keessa darbe. Bara kanoo maal fiduuf deema? Warri Tootenhaam dhuma tolanii sadarkaa afraffaa qabachuun xumuran.  Bara kana Maanchester Siitiin akka shaampiyoonaa ta'uun atiriikii hojjetu taa'anii ilaaluuree? Arsenaal kan carraa Shaampiyoonsi Liigii Awurooppaa keessa galuullee erga bara 2016 as itti milkaa'uu dadhabe Maanchester Siitii dura dhaabbachuu danda'aa?  Ogeessonni 22 TV fi raadiyoo keessaa filataman garee afran jalqabaa ta'u jedhan tilmaamaniiru. Tilmaama isaaniifis ibsa kennaniiru. Tilmaamni kenname kun haala cimina kilaboonni yeroo ammaa irra jiran, milkaa'ina isaan yeroo darbe agarsiisaa dhufan, akkasumas jijjiirraa taphattootaa yeroon isaa dhumachuuf torban sadii hafes ilaalcha keessa galcheera. Tilmaama eenyu mo'ata jedhuuf namoota 22 kanaan kennnameen kilboota lama qofatu filatame- Maanchester Siitiifi Liiverpuul. Ogeessota 22 kanneen keessaa 13 Maanchester Siitiitu mo'ata yoo jedhan kanneen hafan 9 ammoo Liiverpuul ta'a jedhan. Tilmaama namoota 22 kana irratti hundaa'uun sadarkaan waliigalaa yoo bahutti: 1. Maanchester Siitii, 2. Liiverpuul, 3. Tootenhaam, 4. Chelsii, 5. Arsenaal, 6. Maanchester Yunaayitid agarsiisa. Akka tilmaama isaanii kanatti, sadarkaa bara darbee waliin yoo ilaalamu Tootenhaam fi Chelsiitu qofatu bakka wal jijjiire malee kaan walfakkaata. Bara darbe 4ffaa bahee kan xumure Tootenhaam bara kana  ammoo bakka Chelsii bara darbee fudhachuun 3ffaa ta'ee xumuraadha. Taphoonni Piriimer Liigii bara kanaa sababa Waancaa Addunyaa Kaataaritti Sadaasa 21 irraa hanga Mudde 18 gaggeeffauun taphoota marsaa 16 booda addaan citee Mudde 26 deebiyee jalqaba. Kun ammoo taphattoota garee biyya isaaniif taphatan miidhuufi dadhabsiisuullee waan danda'uuf Piriimer Liigii kana adda taasisa.	https://www.bbc.com/afaanoromoo/articles/cd1j7v45vdzo
health	Koroonaavaayiras Afriikaatti: Kalaqawwan 10 Covid-19 ittisuuf kalaqaman	Afriikaatti wayita namoonni dhibee Covid-19’n qabaman miiliyoona tokko darbe kanatti, lammiileen ardittii weerara kana ittisuuf akka gargaaruuf kalaqa garagaraa gumaachaniiru. Isaan keessaa 10 filanneerra. 1. 'Dooktara Konkolaataa' Barattoonni Senegaal Pooliiteekniikii Daakaaritti baratan roobootii dhukkubsattoota irraa hanga ogeessotaatti saxilamummaa xiqqeessuuf gargaaruun tajaajila garagaraa kennitu hojjatanii turani. Kaameeraa kan qabdu yoo ta’u, fagoodhaa aappiidhaan to’atamti. Kutaa namoonni adda baafaman keessa naanna’uun ho’ina safaruu irraa kaasee, qorichaaf bishaan kennuullee dandeessi jedhu kalaqxoonni. 2. Maashina harka ittiin dhiqatan Lammii ganna sagalii Isteefan Waamukootaadhaan kan kalaqame maashinni kun, tuttuqqaa malee karka dhiqachiisuu danda’a. Isteefan Waabajjii keessa pirezidantiirraa badhaasa fudhateera. 3. Viintileetara sochoo’u Naayijeeriyaatti hanqinni veentileetaraa wayita jirutti ture barataan injinariingii ganna 20 Usmaan Daalhaatuu rakkoo kanaaf waa gumaacheera. Veentileetara sochoo’aa kana kan kalaqe Usmaan, lakkoofsasaa 20’n ga’uuf karoora qaba. 4. Maxxansa Maaskii ‘3D’ Naataalii Raafiil hundeessituu ‘Robots Can Think South Africa’ yoo taatu, maxxansa 3D fayyadamuun maaskii 100 guyyaatti omishtee hoospitaalota Johaanisbargiif kenniti. 5. Bakka dhiqannaa annisaa aduun hojjatu Obbolaa kan ta’an Riichaardi Kiwaarteengi fi Juudee Ooseeyi eegumsa qulqullina guddisuun dhibee kana ittisuuf Gaanaa yaalii taasifamuuf akka ta’uuf kan kalaqan yoo ta’u, namni dhiqachuuf harka yoo galchu bishaan saamunaan makate buusee sekondii 25 booda dhaaba. Kunis qajeelfama WHO kan eegedha. 6. Marsariitii bu’aa qorannoo ‘X-ray’ qoonqoo madaalu Injinaroonni Tuniziyaa marsariitii qorannoo qoonqoo yoo namni koroonaavaayiras qabaate adda baasuuf kaafamu itti fe’uun ittiin ilaalan kalaqani. Yeroo suuraan X-ray sun itti fe’amu, yoo namni sun vaayirasicha qabaate iskaan gochuun mul’isa. Dhaabbanni teeknooloojiiwwan akkasii madaalus kalaqni kun %90 bu’aa sirrii mul’isa jedheera. Teeknooloojichi ammallee fooyya’aa kan jiru ta’us, amma yoonaatti qorannoon qoonqoo kumaatamni itti fe’amuun dhiibbaa dhibeen kun qabu qoratamaa jira. 7. Poolisiiwwan roobootii Anga’oonni Tuniiziyaa wayita magaalonni cufamanii turanitti akka hordoffii taasisaniif poolisiiwwan roobootii daandiitti baasanii turani. Namoota yeroo dhorkametti karaarra deeman basaasuufi itti dhiyaatanii maaliif akka ba’an gaafachuuf oolaa turani. Roobootiiwwan gommaa afur qaban kunneen termaal (ho'insaa) kaameeraa kan qaban yoo ta’u ifa adda baasuufi fageenya eeggachuu danda’u. 8. Saanitaayizarii maallaqaa mukarraa hojjetame Tajaajila maallaqaa karaa bilbila harkaa raawwatu kan biyya Keeniyaa keessa kan hojjetu Danson Wanjohi meeshaa maallaqa vaayirasii irraa qulqulleessu mukarraa hojjete. Maallaqi wayita qaawwaa maashina kanaa keessa darbu saanitaayizaraan qulqullaa’ee lufa. Maashiniin kun mootora, gommaa(pilaastikii) fi geengoo naanna’u kan akka maallaqi keessa darbu gargaaru irraa hojjetame. Maallaqi wayita maashina kana keessa darbu bulbula achi keessa jiruun qulqullaa’ee darba. 9. Meeshaa daqiiqaa 65 keesatti bu’aa qorannoo Covid-19 agarsiisu. Hoji-uumtonni Afriikaa Kibbaa Daniel Ndima fi Dineo Lioma meeshaa qorannoo Covid-19 kan daqiiqaa 65 keessatti bu’aa qorannoo mul’isu hojjetan. Meeshaan kun haga guyyaa sadiitti bu’aa qorannoo Covid-19 mul’isa. Maqaan meeshaa qorannoo kanaa qPCR jedhama. Teekinooloojii qaccee sanyii namaa adda baasuuf tajaajiluudha. Meeshaan qorannoo kun hojiirra ooluunsaan dura bu’a qabeessummaansaa ilaalamuu qaba. 10. Walirraa hiiquun rifeensa sirreessuu Itoophiyaa, Harargee Bahaa keessatti dargaggoonni rifeensa sirreessan mala ittiin balaa tatamsa’ina koronaavaayirasii hir’isuun tajaajila kennan qabatanii as ba’aniiru. Inni rifeensa sirreessu kutaa biraa keessa dhaabbachuun golgamee, akkaataa qaamaan maamilatti hin siqneen tajaajila kenna.	https://www.bbc.com/afaanoromoo/oduu-53781928
sports	Awustraaliyaa: Gareen kubbaa miilaa dubartoota miindaa kan warra dhirotaa waliin walqixa argachuuf	"Gareen kubbaa millaa dubartoota Awustraaliyaa, Matildaas jedhamuun beekaman, mindaafi faayidaaleen biroo hedduu kan garee dhiirotaa waliin walqixa akka argatan taasisu waligaltee seenaa qabeessa mallatteessan. Kana jechuun taphattonni dubaraafi dhiiraa ciccimoon kaffaltii miindaa walqixa argatu jechuudha jedha Waldaan Kubbaa Miilla Awustraliyaa (FFA). Garuu taphoota isaani irratti badhaasi maallaqaa irra caaluu waan dhiyaatuuf dhiirooti ammalle irra caalaa ni argatu. Gareen kubbaa millaa dubartii Awustraaliyaa ykn Matildaa ammatti addunyaarra sadarkaa 8ffaa irratti yeroo argaman gareen kubbaa millaa dhiiraa Awustraaliyaa ykn Sokkeroos ammoo sadarkaa 44 irratti argamu. ""Kun garaagarummaa mindaa korniiyaa jidduu jiru furuuf Sokkeroosiifi Matildaas jidduu jiru furuu irratti tarkaanfii guddaadha,"" jedhu hogganaan FFA Deevid Gaalop Waliigaltee kana irratti, gartuun lamaanuu galii daldala walqixa, kan akka beeksisaa ni argatu, akkasumas taphatonni gatii walqixaan ni madaalamu. Dabalannis Matildaas haalawwan leenjii walfakkaataafi bu'aalee biraa kan akka imala xiyyaaraa irratti kutaa olaanaa kan warri Sokkeroos amma fayyadaman ni argatu. Garaagarummaan mindaa korniiyaa jidduu jiru Adoolessa Wancaa Kubba Miilaa dubartoota Addunyaa booda marii guddaa kaasee ture. Awustraliyaan taphatoota dubaraafi dhiraaf kaffaltii walqixaa kennuun Niw Zilaandiifi Norweeyitti makamtetti."	https://www.bbc.com/afaanoromoo/oduu-50312780
politics	Aangoo Ministirootaa 22 keessaa sadii paartileen mormituuf kenname	Ministirri Muummee Abiy kabinee haaraa 22 keessatti aanga'oota paartilee mormitootaa sadii sadarkaa ministeeraatti akka tajaajilaniif mana maree bakka bu'oota ummataatti dhiyeessuun akka muudaman taasisaniiru. Haaluma kanaan, dura ta'aan paartii IZEMA Piroof. Birhaanuu Naggaa, dura ta'aa paartii ABIN Obbo Ballaxaa Mollaa, akkasumas Itti-aanaa Adda Bilisummaa Oromoo Obbo Qajeelaa Mardaasaa ministirummaan muudaniiru. Piroof. Birhaanuu Naggaa ministira Barnootaa, Obbo Ballaxaa mollaa ministira Kalaqaafi Tekinoloojii, akkasumas Obbo Qajeelaa Mardaasaa ministira Aadaafi Ispoortii ta'uun kaabinee ministira muummeetti makamaniiru. Kanaan duras aanga'aa Adda Bilisummaa Oromoo (ABO) Obbo Araarsoo Biqilaa sadarkaa naannoo Oromiyaatti mootummaa haaraa Paartiin Badhaadhinaa ijaare keessatti Hogganaa Biiroo Hojjetaafi Hawwaasummaa tahuun muudamanii turan. Obbo Araarsoo Biqilaa Hayyuu Duree ABO tahuu ibsanii booda boordiin filannoo biyyaalessaa kan kuffise namoota yeroo jalqabaaf bulchiinsa mootummaa Abiy Ahimed jalatti ABO keessaa caasaa mootummaatiif muudama argatan keessaa tokko. Akkasumas, yeroo darbe bulchiinsi magaalaa Finfinnee yeroo kaabinoota muudeettis paartii mormituu filannoo biyyaalessaa hin mo'anne IZEMA fi ABIN irraa muudun ni yaatama. Mana maree bulchiinsa magaalichaaf dhiyeessuun kaabineewwan 26 ta'an Kantiibaa Adaanech muudan keessaa lama warra mormitootaa irraa ta'uun isaa ni yaadatama. Miseensa Paartii IZEMA kan ta'e Obbo Girmaa Sayifuu Komishinara Komishinii Invastimantii Finfinnee, Obbo Yesuuf Ibiraahim miseensa ABIN kan ammoo Itti-gaafatamaa Bulchiinsa Qabeenya Mootummaa magaalaa Finfinnee gochuun manni maree bulchiinsa magaalichaa muudama kennee ture. IZEMAn gaaffii paartiin biyya bulchaa jiru 'waliin yaa hojjennu' jedhu dhiyeesseef fudhachuun haala yeroo ammaa Itoophiyaan keessa jirtuun gaafficha fudhatanii waliin hojjechuudhaaf sagalee caalmaatiin Dilbata darbe raggaasisee ture.	https://www.bbc.com/afaanoromoo/oduu-58814000
sports	Dorgommiiwwan Piriimiyeer Liigii Itoophiyaa gurguramuufi	Piriimiyeer Liigiin Itoophiyaa miidiyaaleen biyyaa keessaafi biyyaa alaa dorgommiiwwan liigichaa akka dabarsaniif caalbaasii baasuun isaa ibsame. Hojii gaggeessaan Waldaa Aksiyoona Piriimeer Liigii Itoophiyaa BBC'n dubbisee Obbo Kiflee Sayifuu, waldichi dhimmoota gurguddaa lama gurgurachuu karoorfachuun caalbaasicha baasuu dubbatan. Tokkooffan Piremiiyer liigiin Itoophiyaa dorgommiiwwan TVdhaan tamsaasuuf mirga biroodcastingi isaa gurgurachuu yaaduun akka midiyaalee biyya keessaafi kanneen idil addunyaas irratti hirmaataniif caalbaasicha basuu ibsaniiru. Lammaffaan ammo Kubaaniyaan aksiyoona Liigii Itoophiyaa maqaa ittiiin waamamu gurgurachuuf caalbaasii baasuu Obbo Kifleen dubbataniiru. Piriimer Liigiiin Itoophiyaa yoomiifi akkamiin deebiyee jalqabamaa? Jimmaa Abbaa Jifaar shaampiyoonaa Pirimiyeer Liigii ta'e Waldichi gareewwan 16 kan piriimiiyer liigii keessatti hirmaatan waliin kan hundeesseefi dhaabbata daldalaatiin waldaa ta'ee galmaa'u hojii gaggeessaan waldichaa kun ni dubbatu. Piriimiyeer Liigiin Itoophiyaa sababii koronaavaayirasiitiin istaadiyeemii cufaatti kan ilaalamu yoo ta'e, akkasumas yoo qorannoon akka gaggeeffamu dirqamni kan kaa'amu ta'e, waan baasii dabalataa gaafatuf baasiiwwan kanneen haguuguuf yaadamee filmaatiiwwan kunneen kaa'amu dubbatan. Maallaqa caalbaasii irraa argamuun gareewwan miseensa waldaa akisiyoonichaa deeggarsa mootummaa jalaa bahuun akka of danda'an taasisuuf akkasumas akka invasitimantii gareewwan ispoortii sadarkaa afriikaatti ta'ee sadarkaa Awurooppaatti taasisan keessa akka galuuf ka'umsa akka ta'uuf gochuuf jedhan. Galiin calbaasicha irraa argamu irra caalaan gareewwan kubbaa miilaaf kan kennamu ta'u kan dubbattan Obboo Kifleen, kan hafee ammo baasii dhaabbatichi ittiin hojii gaggeessuu kan hagugamu ta'a jedhan. Waldichi kan hundeeffamee gareewwan kubbaa miilaa deeggarsa mootummaa jalaa baasuuf kan jedhan hojii gaggeessan kun, kilaboota liigiicha keessatti hirmaatan 16 keessaa kilaboota lama qofti baasii isaanii haguuggachuuniifi deeggartoota kan qaban ta'u himan. Gareewwan kubbaa miilaa 14 hafan ammo kilaboota magaalootaa ta'usaanii caqasuun, kilaboota kanneen galiin of dandeessisuun kaayyoo duraa waldichaati jechuun BBCtti himaniiru. Gareewwan Primiyeer Liigii Itoophiyaa keessa jiranis rakkoolee adda addaa akka qaban kan himan itti gaafatamaan kun, sababii rakkina hoggansaatiin kan mindaan hinkanfalamneef waan jiraniif maallaqni caalbaasicha irraa argamu irra caalaan kilabootaaf akka kennamu beeksiisaniiru. Hirmaannaa galii kan ilaalchisees sanadiin raawwachiiftuu qophaa'uun erga kilaboonni 16'n Fuulbaana keessa irratti mari'ataniin booda kan raggaasifamu ta'us dabaluun himaniiru. Waldichi irra caalaan caalbaasicha irratti hirmaatan biyya alaarraa jedhaniii kan eegan ta'u dubbatu. Dhaabbileen biyya keessaas caalbaasicha irratti kan hirmaatan ta'u kan dubbatan Obbo Kifleen, wayita hirmaatanittis tarree yaadaa qopheessuun haala ittiin galii argatan fi haalli qoodinsa gahee maal akka fakkaatu agarsiisuun irraa eegama jedhaniiru. Itoophiyaatti kubbaan miilaa seenaa bara dheeraa qabaatulleen, garuu Itoophiyaa biyyoota afriikaa dorgommiin itti hingurguramne keessaa tokkodha.	https://www.bbc.com/afaanoromoo/oduu-53864700
health	Weellisaan 'dubrummaa' intala isaa waggaa waggaan qorachiisu mormii kaase	"Weellisaan lammii Ameerikaa T.I intala isaa ganna 18 taate ogeessa gadameessaa bira fiduun 'dubrummaa'n ishee jiraachuufi jiraachu dhabuusa akka adda baafate eega dubbatte booda mormii kaaseera. Weellisan kun dabalataanis doktorri qorannicha geeggeesse ""bu'aa qorannichaa saffisaan' naa kenne jechuun doktoricha ajaa'ibsiifateera. Kanarraa kan ka'e seera baaftoonni Niiw Yoorki dubartoonni dursanii saal-qunnamtii godhanii yoo jiraatan beekuuf qorannoon 'dubrummaa' akka hafu gaafataa jiru. Qorannicha akka hafun kan gaafatan keessaa tokko kan ta'an miseensi paartii dimookiraatootaa Miisheel Soolaajis ""taateen kun miidhaa dubartootarra gahu keessa isa tokko"" jechuun BBC'tti himaniiru. ""T.I qorannoo 'dubrummaa' intalasaarratti akka taasifamu godheefi yaanni inni kenne fudhatama hin qabu. Gocha isaa kanaan ilaalcha dogongoraa dubartoonni akka meeshaatti ilaalaman dabarseera,"" jedhu miseensi paartichaa. Seerri akka ba'u eeggamu kun wixineen walfakkaata mana mareedhaaf dhiyaatee koreen akka irratti mari'atu ni eeggama. Seericha fudhatama argatee yoo raggaasiifame qorannoon 'dubrummaa'irratti godhamu kamuu seeraan ala yoo ta'u; doktoroonni qorannichi taasisan kamuu hayyamni hojii isaanii ni haqama. Dabalataanis, doktorootarratti himannaan irratti kan banamu yoo ta'u; qorannichi immoo yoo mana yaalaatiin alatti gaggeeffame immoo akka qocollaa saalaatti fudhatama. Yeroo ammaatti seerri qorannoo 'dubrummaa' guutuu Ameerikaa keessatti dhorku hin jiru. Akka addunyaatti biyyoonni qorannoo 'dubrummaa' gaggeessan 20 yoo ta'an; akka Dhaabbata Fayyaa Addunyaatti garuu qorannichi faayidaa tokkollee kan hin qabneefi dubartootarratti gocha miidhaafi dhukkubbi fiduuti jedhan. Ogeessota fayyaa biratti hojii saayinsaawaa kan hin taaneefi mirga namummaa dubartootaa kan dhiibu ta'uusaatiin alatti faayidaa tokkollee hin qabu. Dabalataaniis qorannichaan 'dubrummaa'n jiraachuufi jiraachuu dhabuusaa beekuun hin danda'amu jedha Dhaabbanni Fayyaa Addunyaa. Bu'aan qorannichaas miidhaa qaamaafi xiinsammuu qabaachuus danda'a. Dhaabbata Fayyaa Addunyaatti; Dhaabbanni mirga namummaafi dubartootaa gochicha ""barbaachisaa kan hin taane"" jechuun idil addunyaatti akka dhorkamu waamicha dhiheesseera. Qorannoo 'dubrummaa' waggaa waggaan Qorannichi abbaasheen akka irratti taasifamu kan godhamte intalli weellisaa T.I Deeyije Haaris; dhimmichi erga ifa taasifame booda miidiyaalee hawaasummaa heddurratti abbaashee hordofuu akka dhiifte gabaafameera. Weellisaan ganna 39 maqaan isaa dhaloota Kaalifoord Haaris yoo ta'u badhaasa Giraamii sadi argateera. Qorannoo 'dubrummaa' intalasaarratti eega godhe kan dubbate tamsaasa poodkaastii tokkorratti dhiyaateeti. Weellisichi marii san irratti waa'ee barnootaa saalaan walqabatan ijoolleedhaaf kennamu ilaalchisee gaafatamee yeroo deebisu; ""marii ifa ta'e qofa osoo hin taane waggaa waggaan doktora bira fiduun 'dubrummaa' ishee nan qorachiisa,"" jedheera. Weellisichi akka jedheti doktorichi biskileetii ofuufi fardaan gulufuun; sochii ispoortiirrattiifi sababa hojiilee ulfaataan 'dubrummaa'n baduu akka danda'u dubbatus ""sochiilee ulfaatoo gootee hin beektu. Kanaafuu qorannicha taasifnee bu'aasaa saffisaan arganne"" jechuun dubbateera. Dubartoota sadirraa ijoollee jaha kan qabu T.I dhimmoota garagaraarraatti mormii kaasuun isaa waan haaraa miti. Weellisichi asiin dura gurgurtaa meeshaa waraanaafi qoricha sammuu namaa adoochaniin himatamee al-lama hidhaaf saaxilamee ture. Haati warraasaa Tiiniiyi jedhamtee beekamtu barreessituu walaloofi weellistuu yoo taatu amanamaa miti jechuun asiin duraa himannaarratti banteetti."	https://www.bbc.com/afaanoromoo/oduu-50683736
sports	M﻿aan Yunaayitid cimina duraan beekamanitti deebiyaa jiruu?	"Kilaboota Piriimer Liigii Ingiliiz keessaa sadarkaa addunyaatti baayyee beekamaa kan ta’e Maanchester Yunaayitid waggoota muraasaan asitti ayyaanna irraa fagaatee tureera. Tapha deeggartoota isaa biratti ittiin beekamuufi sadarkaa duraan ittiin beekamurraa erga fagaatee bubbuleera. Keessumaa erga leenjisaan duraanii kilabichaa Sir Aleks Fergusan sooramaan adda bahanii surraan kilabichaas irraa sokkee ture. Erga Fergusan Maanchester Yunaayitid gadhiiseen booda leenjisoota biroo jijjiiranii turan, garuu foyya’insi hanga tokko mumul’ateera. Haata’u malee, gara cimina isaa duraaniitti osoo hin deebiyiin tureera. Baruma taphaa Kana keessas jalqabii irratti dubbiin toora osoo hin galiiniif turuun gahumsatti deebiyuu dadhabee wayita rakkatu mul’ateera. Amma tooratti deebiyaa jiraa? Leenjisaan Maanchistar Siitii Peep Gaardiyoolaan Maanchistar Yunaayitid yeroo dheeraaf gatantaraa erga tureen booda dhumarratti ciminsa gaarii duraan ittiin beekamutti deebi'aa jira jedhe. “Maanchistar Yunaayitid gara sadarkaa olaanaatti dorgomaa ta'uuf karaa irra jira,” jedhe Peep Gaardiyoolaa. Yunaayitid bara 2013 booda Piriimiyer Liigii Ingiliiz kan hin injifanne yoo ta'u, waancaa isaanii inni dhumaa bara 2017 ture. Garuu erga Maanchester Darbii irratti Siitiin 6 fi 3n injifamtee as taphoota torba irratti osoo hin mo'amin jira. Jijjiiramni gaarii kun leenjisaa kilabichaa haaraa Erik ten Hag jalatti akka argamaa jiru Gaardiyoolaan raga bahaaf. ''Isa waliin miirri Yunaayitid deebi'aa jira. ""Dhuma irratti Yunaayitid deebi'aa jira - Kamisa [Sheriff Tiraspol 3-0n injifate], akkasumas walakkaa jalqabaa irratti Cheelsii waliin [dhuma torbee darbee 1-1n qixa ba'e] argeera. ""Yeroo ammaa kana waanan Yunaayitid irraa argu natti tola jedheen ture. Gareen akka Yunaayitid kun yeroo hedduu dorgomtoota cimoo ta’u. Kanaafidha Shaampiyoons Liigii Awrooppaaf darbuuf qabsaa'uufi waancaa kanaaf falmachuu kan qabdu."" Gaardiyoolaan bara kana Niwukaasil waancaa argachiifis ta’e kilaboota afran duraa keessaa tokko ta’ee ba’uuf dorgomuuf miira wal makaa keessa akka jirtu akka argu dubbateera. ''Niwukaasil duruu achi jira,'' jechuun Gaardiyoolaan dabalee kan dubbate yoo ta'u, gareen isaa Siitiin waancaa Piriimiyer Liigii Ingiliiz yeroo sadaffaaf walitti aansuun argachuu barbaada. “Tootenhaam irratti isaan argeera. Ittisa giddu-galeessaa Keenii fi Saan waliin taasisaniin nama irraa namatti deeman homaa rakkoo tokko malee."" ""Tapha sadaffaa bara kanaa irratti isaan waliin taphanneerra. Eedii leenjisaa hangam gaarii akka ta'e ni beekna."" ""Taphattoota haaraa cimanii taphatan qabu. Kanaaf, dorgommii sadarkaa kana keessa ni jiraatu.” Gaardiyoolaan kilabni isaa milkaa'ina gaarii salphaatti argamsiisaa jiraniif galata maluuf argachaa hin jiran jedhee aaman. Dhuma torbee darbee Biraayitan waliin taasisaniin fakkeenya akkasii keessaa tokko ture. Siitiin 3-1n injifatee, Erling Haaland goolii lama galcheen morkattoota irratti injifannoo idilee fakkaatu agarsiiseera. ''Taphattoota Biraayitan booda kutaa uffannaa keessatti argeen ture, dadhabaniiru,'' jedhe Gaardiyoolaan. ""Bilbilallee fudhachuu hin dandeenye. Mee hammam akka dadhaban mee yaadi - humna Instagram banuufillee hin qaban turan."""	https://www.bbc.com/afaanoromoo/articles/cxx0l2ydn5go
sports	'K﻿ataar Waancaa Addunyaa akka qopheessitu eeyyamuun dogoggora'-Pireezidantii Fifa duraanii	P﻿ireezidamtiin Fifa duraanii Seep Bilaatar Waancaa Addunyaa bara 2022 Kataar akka qopheessitu murtaa'uun isaa dogoggora ture jedhan. M﻿aanguddoon ganna 86 Bilaatar, waggaa 12 dura jechuunis bara 2010'tti qopheessituun Waancaa Addunyaa bara kanaa Kataar yeroo filatamtu pireezidantii Fifa, jaarmiyaa kubbaa miilaa addunyaa bulchuu turan. B﻿iyyi Galoo Galaanaa kun ejjennoo jaalala saala walafakkaataa gidduu jiru, qabinsa mirga namoomaa fi qabinsa warra hojiif godaananiirratti ni qeeqamti. B﻿ilaatar yeroo murteen darbu san ''garas deemuun irra hin jiru'' jechuun mormuun isaanii sirrii akka ture dubbatan. M﻿aanguddoon lammii Siwiiz, Bilaater yaada kana kan kennan sagantaa raadiyoo BBC tokkoof ture. G﻿aafiifi deebii gaazexaa biyya Siwiiz Tages Anzeiger jedhamu waliin gaggeesaniin ammoo Kataar ''biyya baayyee xiqqoodha, kubbaan miilaafi Waancaan Addunyaa ammoo akkaan itti guddata'' jedhaniiru. W﻿aancaan Addunyaa guyyoota 10 booda Kataaritti eegalamu seenaa dorgommii kanaa waggoota 92 keessatti yeroo duraatiif biyya gidduugala Bahaa keesssatti kan gaggeefamu ta'a. D﻿orgommiin kun waqtii cabbaa'aa biyyoota Hemisfeera Kaabaa keessa argamanitti yeroo gaggefamus kun isa jalqaaati. D﻿orgommichi Sadaasa 20 hanga Mudde 18'tti gaggeefama.  M﻿urteen carraa dorgommii kana keessummeessuu Kataariif kan kenname miseensota koree hojii raawwachiiftuu Fifa 14 irraa deeggarsa, saddeet irraa ammoo mormii argateen Yunaatiid Isteets caaluun ture. \nBaruma 2010 Raashiiyaan ammoo isa bara 2018 akka qopheessitu carraa argatte. \nBilaatar bara Kataar filatamte isaan pireezidanti ta'aanii sagalee isaanii kan kennan US'f akka ture dubbatanii, pireezidantii qaama kubbaa miilaa Awurooppa bulchuu kan turan Misheel Pilaatiiniitu sagaleen gara Kataar akka goru godhee jedhaniiru. ''F﻿ilannoo badaadha akka pireezidantii yeroo sanaatti gaafatamaan anadha.'' ''G﻿alatni Pilaatiiniifi garee isaaf haa ta'uutii kunoo Waancaan Addunyaa Yunaatiid Isteets dhiisee Kataaritti deeme'' jechuun cigoon dubbatan. M﻿urtee bara 2010 kana hordofee ulaagaa biyya dorgommii kana qopheessitu filachuuf dhiyaatu irratti fooyya'insi godhamuu himaniiru. '﻿'Ergasii dhimmoota hawaasummaa ilaalcha keessa galchuun dhimmi mirga namoomaas ni ilaalama.'' B﻿ilaatar pireezidantii Fifa ta'uun waggoota 17'f kan tajaajilan yeroo ta'u bara 2015'ti ture doolaara miiliyoona 2.19 seeraan ala Misheel Pilaatiiniif dabarsuun walqabate kan aangoorraa akka bu'an ta'e. S﻿ababuma kanaan jalqaba irratti waggoota saddeetiif dhimma kubbaa miilaa keessa akka hin galle dhorkamanii booda adabbiin kun waggaa jahatti gadi siiqeefiira. B﻿oodas ittiin bulmaata Fifa cabsaniiru jedhamuun ammoo hanga bara 2028'tti kubbaa miilaa keessatti akka hin hirmaanne dhorkamaniiru. P﻿ilaatiiniif Bilaater waliin dhahuun himatamanii manni murtii Siwiizarlaand bilisa isan godheera. M﻿urteen bara 2010'tti waancaa Addunya bar 2018 Raashiyaan, kan bara 2022 ammoo Kataar akka qopheessitu darbes malaammaltummaa fi waliin dhahuun kan guute jedhamees himannaan irratti dhiyaatera.	https://www.bbc.com/afaanoromoo/articles/c2qxvn9v425o
sports	Booltii hanga Ronaaldootti: Namoota injifannoo booda mallattoo agarsiisaniin gurra horatan	Ispoorteessitoonni bebbeekamoo fi nami saffisaa addunyaa Yuuziyeen Boolt dorgommii erga injifatee booda dhaabatee haala moo'icha isaa itti ibsu daldalaaf galmeessisuufi. Haa ta'u malee, isa qofaa miti dhaabbiin isaa kannamoota kaan hedduun kan yaadatamu. Mee mallattoo Booltiifi taphattoota kaan haa ilaallu. Akkaataa Waajjira Mirga Abbentaa fi Daldalaa Ameerikaatti, Boolt akkaataa injifannoo booda dhaabatee gammachuu isaa itti ibsu galmeessisuuf torban darbe isaan bira iyyata galfateera. Akka iyyata atileetotaan dhihaatu nama hordofu Joosh Gerbeenitti, Boolt suuraa isaa dhimma adda addaaf itti fayyadamuuf yaadeera. Biraandii kanaan gurgurtaa uffata keessa hirmaachuufi kaanis jiru. Taphattuun kubbaa miilaa Ameerikaa Megaan Raappinoos akkaataan isheen injifannoo itti ibsituun beekamti. Shaampiyoonaan Waancaa Kubbaa Miilaa Dubartootaa Addunyaa fi injifattuun warqii Olompikii kuni fuula seequun harkashee bal'isuun gammachuu ibsuun beekamti. Bara 2019 taphattuu cimtuu FIFA jedhamuun badhaafamte. Akkaataan isheen gammachuu ibsitu, salphaafi kaan arganii akkashee miira ibsachuuf isaan hin rakkisu. Mohaammad Faaraa Olompikii, Shaampiyoonaa Addunyaafi fiigicha fageenya dheeraa Awurooppaa irra deddeebiin atileetii injifatedha. ''Atileetii cimaa UK hanga yoonaa dorgomaa hin qabne'' jedhamuunis ibsama. Innis yeroo injifatu harka isaa mataa isaarra kaa'e mul'isuun beekama. Mallattoon kuni ''Mobot'' jedhama. Harki isaa yeroo mataa isaarra taa'u mallattoo qubee M - Mo jedhu kenna. Taphataan beekamaa Porchugaaliifi jifataan Maanchistar Yinaayitid, akkaataa galchii booda gammachuu isaa ibsuun namoonni hedduu isa yaadatu. Fiigee, utaalee, miila bal'ifatee harka isaa kallattii lamaan fulduratti bal'isa. ''Si'' jechuunis cooka. Jechi 'si' jedhu Afaan Porchugaaliin eeyyee/ akkas jechuudha. Xumurarra taphataan Kooriyaa Kibbaa Son Heng - Min jedhamuufi Tootanhaam Hotispariif taphatu, mallattoo addaa ofii galchii booda gammachuu ibsatu tolfateera. Quba isaa ija isaa biratti wal qabsiisee mallattoo kaameraa haala ture galmeessuuf yaadame akeeku agarsiisa. Ispoorteessitoota kanneen keessaa mallattoon Yuuziyeen Boolt akkaan beekama. Addunyaarraa kan haalaan beekamu kan isaati jechuun danda'ama. Iyyati galmee daldalaaf akka oolu iyyate yoo milkaa'e, ittuu beekkamtii isaa dabala.	https://www.bbc.com/afaanoromoo/articles/ckkykzpg102o
health	Koronaavaayiras: Itoophiyaatti weerarri COVID-19 sadaffaan muul’achuu Ministeerri Fayyaa beeksise	"Weerarri koronaavaayirasii marroo sadaffaan (third wave) Itoophiyaatti muul'achuu Ministirri Fayyaa Dr. Liyaa Taaddasaan ibsaniiru. FBCn akka gabaasetti, Itoophiyaatti torbee darbe weerara koronaavaayirasiitiin namoonni kumni 5 fi 547 qabamaniiru. Guyyaa tokkoo keessaatti namoonni 1,000 ol vaayrasichaan qabamu kan ibsan Dooktar Liyaan, weerarichi kan kanan duraa tureerraa dachaan dabaluu himaniiru. Yeroo ammaa tatamsa'inni dhibee kanaa dabaluun kan mul'isu weerarri vaayrasichaa sadaffaan biyyattitti muul'achuu isaa akka agarsiisu dubbatan  Dr. Liyaan. Kana ta'uun hubatamee, of eeggannoon kana dura taasifamuu cimee itti fufuu akka qabu Dr. Liyaan yaadachiisaniiru. Itoophiyaatti lakkoofsi namoota COVID-19n du'aniifi kanneen cimaa dhukkubsatan haala baayyee rifaasisaa ta'een dabalaa jiraachuu himuun qajeelfamni dhibee kanaa ittisuufi to'achuuf bahe torban darbe akka haaraatti foyyaa'uun isaa ibsameera. Qajeelfamni Ministeerri Fayyaafi Inistitiyuutiin Fayyaa Hawaasaa Itoophiyaa torbanuma kana keessa foyyeessanii baasan kun A L I Hagayya 13, 2013 irraa kaasee hojiirra oola jedhameera. Akka qajeelfama foyyaa'ee bahee kanaatti namni kamiyyi osoo maaksii hin godhatiin socho'uun dhorkamaa yoo ta'u, kun ammoo daa'imman umuriin isaanii waggaa ja'aa ol ta'e kan dabalatudha jedhameera. Namoota biyya tokkoo gara biyya biraatti ce'anirraan kan hafe buufata xiyyaaraa idil-addunyaa biyyattiirraan namoonni umuriin isaanii waggaa 10 ol ta'e hundumtuu qorannoo Covid-19 bu'aan isaa negatiiva ta'e saatii 120 ykn guyyoota shanii ol hin turre qabatanii dhufuu qabu akka qajeelfama haaraa kanatti. Kana malees, imaltoonni alaa galan guyyoota torbaaf adda of baasanii turuu qabu. Reeffa yeroo qixeessuufi gaggeessuuttis mana keessatti ykn bakka kanaaf qophaa'etti of eeggannoon barbaachisu taasifamuun akkuma jirutti ta'ee namoonni boo'ichaaf deeman ammoo 50 caaluu akka hin qabne ajaja qajeelfamni kun. Sirna awwaalchaa booda namoonni warra boo'ichaa jajjabeessuuf dunkaana keessa, mana keessa ykn bakka kanaaf jedhamee qophaa'etti walitti qabanis 50 ol ta'uu hin qabu. Qajeelfama qaamaan walirraa fagaachuu eeggachuu, akkasumas maaskii afaaniifi funyaan ittiin haguugatan godhachuu qabu jedhus cimsee kan itti fufu ta'a jedha. Yeroo walga'iin jiruttis of-eegannoowwan Covid-19 kennaman haala hordofeen namoonni hanga 50 ta'an walitti qabamuu danda'u jedha. Kun osoo kanaan jiruu magaalaan Finfinnee jiraattota magaalattii miliyoona tokkoo ol ta'an talaalchisuuf akka karoorfateeru Biiroon Fayyaa Magaalaa Finfinnee beeksiseera. Talaalliin marsaa kana kennamus namoota kanaan dura talaallicha hin fudhatiin, kanneen umuriin isaanii waggaa 35 ol ta'eefi kanneen umuriin isaanii waggaa 18 ta'ee garuu dhibee fayyaa dhibii qabanidha jedhameera. Kanaan alattis namoonni amalli hojii isaanii kan COVID-19f isaan saaxiluu danda'u jedhame waajiraalee mootummaafi miti-mootummaa 105 keessaa adda baafamanidha jechuun Hogganaan Biiroo Fayyaa FInfinnee r. Yohaannis Caalaa ibsaniiru. Dhaabbileen  hojjetoonni isaanii akka talaalliin kennamuuf dursi kennameef keessaa seektara geejjibaa, baankiiwwan dhuunfaafi kan mootummaa, komishiniin poolisii Federaalaafi Finfinnee keessatti argamu. Talaalliin kanneen akka Astiraazaanekaa, Siinoofarm fi Joonsan ende Joonsan jedhaman gargaarsaan biyyoota torba irraa argaman gara Itoophiyaa galaa jiraachuunis himameera. Dr. Yohaannis talaaliiwwan kanneen ilaalchisuun ergaa dabarsaniin, ""Maqaa talaaliiwwan kunneen ittiin waamaman addaa adda ta'us, nageenyi isaaniifi humni isaanii dhibee kana ittisuuf, akkasumas dhukkuma hamaaf saaxilamuufi du'aatii qaqqabuu malu hir'isuu keessatti hundi isaanii bu'aa wal fakkaatu qabu. Kana hubachuun hawaasni sodaa tokko malee gara buufataaleen fayyaa mootummaa deemuun talaallii bilisaan fudhachuun ofii isaafi maatii isaa weerara hama kanarraa eeguu qaba,"" jedhan. Koronaavaayirasiin erga Itoophiyaa seenee kaasee miidhaa hamaa qaqqabsiisuu baatus, torbeewwan afran darban keessa lakkoofsi namoota koronaavaayirasiin du'anii, gara wallaansa dhukkubsattoota cimaa dhukkubsataniitti geeffamaniifi namoonni haaraa qabaman haala yaaddeessaa ta'een, keessumaa magaalaa Finfinnee keessatti dabaluu isaa Dr. Yohaannis himaniiru. Weerarri dha'icha sadaffaa (thir wave)  biyyoota Afrikaa keessatti mul'atee ture, mallattoon isaa Finfinnee keessatti akka argamaa jirus himaniiru aanga'aan kun."	https://www.bbc.com/afaanoromoo/oduu-58308732
health	Koroonaavaayiras: Dargaggeessa meeshaa tuttuqqaa harkaa malee harka ittiin dhiqatan kalaqe	Izaddiin Ahimad hojiilee kalaqaa hedduun beekama. Tibba weerara koronaavaayiras kana ammoo tuttuqqaa harkaa malee meeshaa harka ittiin dhiqatan kalaqee jira. Dhiyaadhaa	https://www.bbc.com/afaanoromoo/oduu-52324448
technology	Xiyyaarri hawaa UAE Maarsiitti ergamte suura jalqabaa kaafte dacheetti ergite	UAE’n xiyyaara hawaa Ergama Hooppiin qorannoof gara Maarsiitti ergite suura Maarsii jalqaba kaaftee gara dacheetti ergite. Xiyaarri hawaa kun Kibxa darbe orbiitii naannoo pilaaneetii diimtuu (Maarsii) qaqqabuu isheetiin, UAE biyya Arabaa seenaa keessatti yeroo jalqabaaf ergama qorannoo saayinsiin pilaaneetii ollaa dacheetti argamturratti gaggeessite taate. Suuraa jalqaba ergitetti aansuun pilaanetiin kun maal akka fakkaattu suura hedduu akka ergitutu eegama. Xiyyaarri hawaa ‘Hoopp’ maqaa jedhuun beekamtu orbitii bal’aa ta’erra kan naannoftu yoo ta’u, haala qilleensaa fi qilleensa baramaa Maarsii qoratti. Akkasumas Maarsiin guutummaatti maal akka fakkaatu ittin ilaaluuf oolti. Saatalaayitoonni pilaaneetii Maarsitti dhiyeessanii kaa’un kan barbaachiseef immoo, suura qulqullina olaanaa qaban dirra Maarsirra akka kaasanii fi roobitiwwaan Maarsiirra qubatan akka kan dachee wajjin wal qunnamuu danda’aniif akka buufata telekominikeeshinitti gargaaru. Suuraan fuula kana jalqabarra argamu xiyyaara samii Hoop irratti meeshaa argamu EXI jedhamuun dirra Maarsiirra fageenya km 24,700 irraa kaafame. Erga pilaaneetii diimtuu (Maarsiirra) geesse guyyaa tokko booda Hoop suura kana kaasu dandeesse. Bantiin Kaabaa Maarsii suuricharratti gara harka bitaa, gara olitti kan argamuudha. Walakkeessa pilaanetichaarratti immoo volkaanoo sirna solaarii hunda caala guddicha Olympus Mons jedhamutu argama. Sararri halkanii fi guyyaa addaan kan qooduu achirratti argamu tarmineetar jedhamee waamama. Volkaanoo sarara kana keessatti argaman sadan Askarayus Mans, Pavinis Mans, fi Arsiya Mans jedhamutu argama. Toora tiwitaraa ergama qorannoo kanaa ibsuurratti, suuraan Hoop kaafte seena qabeessa akka ta’e fi UAE’n qorannoo hawaa jajjabaatti dabalamuu kan agarsiisedha jedhame barreeffame. ‘’Ergamani qo’anno kun waa’ee Maarsii argannoo nama fayyadu haaraa fida jennee abdanna,’’jechuun barreeffame. Xiyyaarri hawaa Hoop km 1,000 Maarsiitti dhiyaachuun, akkasumas km 50,000 Pilaanetichaa fagaachuun qoratti. Xiyyaarri hawaa akkaataa naannoo atomosfarii Maarsiitti annisaan gara gadiirraa akkatti ol deemu qoratti. Kana malees, waa’ee atomoota Haayidirojinii fi Oksijiinii bilisa ta’anii qaama hawaa kana keessatti gadhiifamanii ni qoratti. Kunis akkaataa pilaaneetiin ho’ituu fi jiitu taate Maarsiin qorritu fi jiidhinsa qabu irraa gogee dhukkeen akka guutamte hubannoo akka qabaannuuf gargaarti. Gaaf xiyyaarri hawaa Hoop suuraa kaaftetti, xiyyaarri hawaa Chaayinaa ‘Tianwen-1 orbiter’ maqaa jedhu qabdu Maarsiirra qubatteetti.	https://www.bbc.com/afaanoromoo/oduu-56067411
entertainment	Sareen baddee waggoota 12 turte Zooy jedhamu argame	Sareen baddee waggoota 12 turte qorannoo maayikiroochiippii ishee irra jiru irratti godhameen adda bahuun namoota ishee guddifatan waliin walargite. Taateen kun Ameerikaa kutaa Kaalifoorniyaa keessatti raawwate. Sareen Zooy jedhamtu baadiyaa keessatti konkolaataa tokko irraa gatamuun namni tokko argee poolisii waame. Sareen kun kan dulloomtee fi dhukkubsattu fakkaatti jechuun hime. Qondaalli tajaajila bineeldotaa maayikiroochiippi saree kana irratti hidhameeru gaafa qoratu erga bara 2010 achi buuteen ishee kan dhabamte tahuu bare. ''Kuni yoomiyyuu taha jedhee hin eegne, baay'ee gammadeera,'' jette namni jalqaba saree kana guddifatte Misheel. Zooy waggoota hedduuf waan baddee turteef kaampaaniin maayikiroochiippi bara 2015 keessa duuteetti jechuun maqaa ishee, waajjirri Kaawontii Yowaakiin hime. Qondaalli poolisii Bireendaan Leeviin maayikiroochiippii saree kana irratti hidhame qorachuun isuma irraa haadha qabeenya saree kanaa eenyu kan jedhu galmee guutuu argate. Waan gaariin ammoo dubartiin saree kana guddifatte lakkoofsa bilbilaa yeroo sareen kun badde qabachaa turte qabatti. ''Yeroo dhageessu hedduu naate'' jedhe. Sareen kun bakka bara 2010 baddee ture qe'ee namoota guddifatan Lafayatee irraa fageenya maayilii 60 fagaachuun argamte. Miishel '' ishee fi lakkuu ishee yeroo umuriin isaanii ji'a jaha ture arganne. Ji'oota jaha kan tahaniif nu waliin jiraachaa turte. Daqiiqaa 20 kan tahuuf gara mana kuusaa deemnee yoo deebinu ishee dhabne.'' ''Deebisee argachuukoof baay'ee gammadeera. Deebisee fidee fayyisee umurii ishee hafe nu waliin akka jiraattu abdii qaba,'' jette Miisheel.	https://www.bbc.com/afaanoromoo/oduu-60458860
health	Koronaavaayiras: Kun 'jireenya sirrii' Covid-19 boodaa ta'ee hafuu malaa?	Gochawwan pilaasitiika keessaan wal hammachuu, daree keessaafi alaa, akkasumas bashannanna fageenya eeggatee taasisuun malwwan namoonni tatamsa'ina Covid-19 hirriisuuf hojiirra olchan keessaa muraasa. Taateewwan suuraan deegaraman kunneenis jireenyi haaraan weerara koronaanaavaayirasiin booda addunyaarratti maal akka fakkaatu hanga tokko isniitti agarsiisa. Erga Covid-19 addunyaa mudatee as wantoota hedduun geedaramaa jira. Weerarri Covid-19 kunis addunyaarra bakka kamiyyu namoota jiraatan hundaa haala adda addaatiin dhiibbaa irraan gahee jira. Biyyoonni tokko tokkoos ugguura kaa'anii turan amma laaffiisuu eegalanilleen, mee suraalee jirenyi erga weera Covid-19n boodaa maal akka fakkaatu agariisuu kana dowwadhaa. Tarii haalli jireenya kunis yeroo dhufan muraasaaf kan itti fufuu ta'uu mala. Fageenya hawaassummaa eeggachaa manneen barnootaafi olmaa da'immanii deebiisanii banuun, barattootaafi barsiiftootaaf qormaata olaanaa ta'aa jira. Keessattuu biyyoota itti manneen barnootaa deebii'ee banamaa jiru keessatti, maatiiwwan ijoollee xixiqqoo qaban ammoo hunda caalaa attamiin ijoolleensaanii nagaan baratanii akka galuu danda'an irratti yaaddoo olaanaa keessa galaniiru. Fakkeenyaaf, Xaaliyaan magaalaa Iviriyaatti, attamiin manneen barnootaa erga ugguraatiin booda deebiifamanii haala itti banaman irratti akka yaaliitti qorannoo gaggeessuuf jecha olmaan daa'immanii lama banamaniiru. Tarii namoonni paarkiiwwan keessa bashannantanii beektaniif, wayita gara paarkootaa deemamuutti imalawwaniifi bashannana  maatii duratti ture ni yaadattu ta'a. Amma garuu erga uggurichaatiin booda dowwannaaniifi turtiin paarkiiwwan keessaa adda ta'eera. Bakkeewwan xabannaa paarkiiwwan keessaa hedduun cufamaniiru. Bakkeewwan magariisni deebiisanii banamanillee seerri fageenya eeggachuu akkuma hojiirra oleetti jira. Biyya Ameerikaa paarii Biruukleiin keessatti, namoonni bashannanaafi caama qanqaammachaa kan jiran geengoo margarratti tolfame keessatti qofaadha. Kunis namoonni walirraa fagaachuun akka turan gargaaruuf kan kaa'ameedha. Tibba ugguraatti namoonni baayyeen manaa hojjetaa turan. Heedduunis karaa viidiyootiin namoota waliin hojjetan waliin wal argaa hojiisaanii raawwataa turan. Haata'u malee, wayita dhimmoonni deebiisanii banamuu eegalaniitti bakkeewwan hojii deebiisee kan haala qabatamaa Covid-19 jiruun waliin deemuu taasifamu qabaata. Fakkeenyaaf, Afriikaa Kibaa Johaansbargiitti bakka calbaasiif itti dhiyaatuuf gurguramu keessatti haala asiin oliitti mullatuun pilaastikii wal nama agarsiisuufi rog-arfeen kaa'ameera. Haalli itti waa bitanniifi gurgurruus akkasuma geedarameera. Karaa onlaayiniitiin waa bitachuun baayyee kan dabale yoo ta'u, bakka qaamaan dhaquun barbaachisuutti ammoo supparmaarkettiiwwan hedduun fageenya eegsiisuuf namoota waa bitachuu dhaqan hiriira galchuun kaan seenee hanga bahuutti wayita dhaaban mullatu. Oggeessi uccuu hodhu kunis biyya Neezarlaandi Roterdaam keessatti ofi laaliitti fayyadamuun tatamsa'iina koronaavaayirasii irraa wayita ofi ittisu mullata. Harkasaa pilaastikaan haguugamee karaa qaawwaatiin dabarsuun uffanni maamila isaatiif sirriin akka ta'u sirreessaaf jira. Tarii hirriyyoota waliin bahanii manneen nyaataa keessatti wal affeeruun haala duraatiin deebi'ee kan dhufu ta'aa laataa? Fakkeenyaaf, akkuma suurarratti agartaniin, Taayilaandi Baankook keesstti namoonni minjaalawwan pilaastikaafi dahoodhaan adda qoodaman irratti nyaata soorataa jiru. Manneen nyaataa hedduunis kana kan tolchaniif akka namoonni tajaajilamuuf gara sana deeman walirraa fageenya eegsisuuf yaadamee kan hojiirra olfameedha. Tibba kana jireenyi waan addaa fakkatulleen, walitti dhufuun wantoota jaallannu kan akka muuziiqaatti gammadu hindandeenyu jechuu miti. Garuu haalli itti hirmaannu yeroof adda fakkaachu mala. Fakkeenyaaf kan suuraarratti agartan kunis konsartii muuziiqaa Kooriyaa Kibbaa Gooyaanyi keessa tureedha. Qophii konsartii muziiqaa wallistoonni bebbeekamoon irratti argamaniifi guyyoota sadiif gaggeefamee kanarrattis namoota hedduutu qooda fudhate. Garuu akka durii waltajjiirratti shubbisuun osoo hintaanee fageenyasaanii haaluma eeggataniin konkolaataa saanii keessa taa'uun qophicharratti hirmaatanii turan. Egaa erga weerarri Covid-19 addunyaa tanarratti mullateen asi waa hedduutuu geedaramuun haalli jireenya namootaas haaluma sanaan geedarame jira. Kun egaa haala jireenyaa haaraa itti fufuu ta'amoo, jireenyii durii sun kan dafee deebii'u ta'a laata?  Waan walumaan ilaallu waan ta'uuf, jeenyaa nuuf haa kennuu jenna.	https://www.bbc.com/afaanoromoo/oduu-52869275
health	Sooddoo hanga Mishigaan – imala gumaacha fayyaa sammuu Maajii Haaylemaariyaam (PhD)	Maajii Haaylemaariyaam (PhD)  bara 2016tti Itoophiyaa irraa gara Ameerikaa erga deemtee booda, magaloota Niiw Yoork, Waashingitan DC fi Filaadelfiyaa keessa turteetti. Sana booda bakka amma jiraattu Mishiganitti imalte. Dr. Maajiin kan dhalatte ammoo Sooddoo, Itoophiyaattidha. Imala ishee kanaan kan hubattee wa’ee bifa Ameerikaa danuu hin dubbatamnedha. Gabaasa oduu ykn fiilmii irratti wanti yeroo hedduu mul’atu wa’ee hiyyummaa namoota gurraachaafi magaalaadha qofadha. Hiyyummaan garuu halluu hin qabu. Daangaas hin qabu. Dr Maajiin dhugaa kana agarte. Rakkoo hawaasa kanaa furuuf yeroo hojjatutti garuu akkamiin dubartiin gurraattiifi baqattuu taate hojii akkanaa hojjitti gaffii jedhu kanneen gaafatan jiru turan. “Gurraattii yoo taate baqqattuudha, gurraattii yoo taate biyyikee rakkeaattee jennaan Ameerikaa dhufte malee, nama as jiru gargaaruun isaan qixxee akka hojjattuu yaaduu hin barbaadan.” Yunivarsitii Mishigaanitti gargaartuu piroofesarii ta’uun tajaajilti. Fayyaan xiinsammuu xiyyeeffannoo ishee isa ijoodha. Qorannoowwan dubartoota, hidhamtootaafi namoota gargaarsa barbaadan irratta xiyyeeffatan qabdi. Itoophiyaafi Ameerikaa keessatti namoota tajaajilli seeraan isaan hin geenye gargaaruu irratti ni hojjatti. Rakkoleee Itoophiyaa keessa jiraniifi kanneen Ameerikaa keessa jiran jidduu garaagarummaan bal’aa jiraatus, biyya kamittu lammileen tajaajilli (hawaasummaa siyaasaafi dinaagdee) isaan hin geenyee, rakkoon isaan qunnamuu walfakkaataadha. “Hojii ani Itoophiyaa keessatti hojedhe, hojiin Ameerikaa keessatti hojjadhuuf na qopheesseera,” kan jettu kanaafidha. Koorniyaafi galiin irratti hundaa’uun tajaajila fayyaa xinsammuu Taajilli fayyaa naannolee baadiyyaa Itoophiyaa namoota jiraniif ga’u kanneen magaalaa jiran waliin yemmuu madaalamu irra xiqqaataadha. Fayyaa xiinsammuu yemmuu ta’u ammoo kanarra baayyee kan xiqqaatedha. Dr Maajiin waggootii saddeet dura Afrikaa Kibbaatti qorannoon isheen hojjette, koorniyaafi galii irratti hunda’uun tajaajila xiinsammuu jiru irratti kan xiyyeeffatedha. Ishee dabalatee barattoonni digirii sadaffaa 10 piroojektii ‘Piraayim’ jedhamu jala turan. Kaayyoon piroojektii kanaa dursatti wiirtulee fayyaa keessatti wal’aansi xiinsammuu akka jiraatu taasisuudha. Adeemsa keessa hojii Dr Maajiitiin wirtulee fayyaa keessatti wal’aansi xiinsammuu akka jiraatu taasiseera. “ Yeroo ammaa hospitaalotni sadarkaa jalqabaa hedduun tajaajila fayyaa xiinsammuu kennaa jiru. Waggaa saddeettan har’aa yeroo hojii kana eegalu haala ture waliin yoo ilaaltu, waantoonni sirraa’aa jiru. Ammayyuu garuu baayyeetu hafa,” jetti. Dhimma fayyaa xiinsammuu irratti ilaalchi dogoggoraa jitu, baasii wal’aansaa kaffaluu dadhabuu, rakkooleen imalaafi biroo ni mul’atu. Gaffiin Dr Maajii kaastu biraan dhiirootiifi dubartooti qixxee wiirtuu fayyaa deemanii ni wal’aanamuu? Harka qalleeyyiifi sorreeyyiinoo…kan jedhudha. Rakkoon inni biraan namootni hedduun wal’aansa eegalanii waan addan kutaniifidha. Kanaaf, sababa kan ta’e ammoo dhibeen xiinsammuu akka dhibeewwan biroo gargaaarsa waan hin arganneef. Dhibaamtonni dhibee xiinsammuu hedduun gara wal’aansaa akka hin deemneefi wal’aansa yoo egalanis akka addaan kutan qorrannoon ishee ni mul’isa. “Namni takkaatti wal’aanamee, qoricha argatee fayyuu barbaada malee yeroo dheeraaf wiirtulee wal’aansaa hin deemu. Namoota wal’aansi yeroo dheeraa isaan barbaachisu adeemsi deeggaru hin jiru.” Dr Maajiin kanaaf furmaata kan ta’u wiirtulee fayyaa keessatti wal’aansa xiinsammuu hundeessuu qofa osoo hin taanee, yeroofi baasii wal’aansi xiinsammuu gaafatu irratti hundaa’uun adeemsa biyyaaleessa hundeessuudha. Itoophiyaa keessatti dhibee xiinsammuuf yeroo dheeraaf wal’aansa argachuun kan danda’amu, Hospitaala Dhibee Sammuu Amaanu’eelitti qofa ta’uunsaa qaawwaa uumeera. “Furmaatni isaa wal’aansa naannoo jiranitti akka argatan taasisuudha. Karaa kanaan dafanii ni wal’aanamu, jireenyii isaanii ni fooyyaa’a, hojiis hojjachuu ni danda’u,” jechuun ibsiti. Sarara bilbilaa bilasaa Dr Maajiin oggeessotaa biroo waliin ta’uun sararri bilbilaa ‘Hotline for ET’ jedhamu akka hundeeffamuuf mallattoo waliti qabuu eegalteetti. Lakkoofsi bilbilaa 952 odeeffannoo fayyaa bilisaan kan kennuu ta’us, wal’aansi xiinsammuu sarara bilbilaa of danda’e qabaachuu akka qabu himti. “Namni of ajjeesuuf yaadu bilbilee sararri inni hasoofsiisuu danda’uu hin jiru. Namni jeequmsi sammuu yemmuu irra ga’u, yemmuu gaaffii qabaatu, oggeessa argachuu yemmuu dhabu, sarara bilbilaa bilisaan gargaarsa kennu isa barbaachisa.” Kana dhugoomsuu Ethio Tele waliin haasaarra jiru. Namni xiinsammuun isaa jeeqame yoo 952 irratti bilbile kallattiin nama isa gargaaruu argata malee “tokko xuqi, lama xuqi” filannoowwan jedhu dhiyeessuu hin qabu. “Namni jeequmsa xiinsammuu keessa jiru, akka nama mana gubaataa jiru keessa jirudha. Filannoowwan osoo hin taanee gargaarsa kallattiin argachuu qaba,” jechuun filannoowwan akkanaa maaliif akka hin barbaachisne ibsiteetti. Digirii jalqabaa ishee Falaasamaan, digirii lammataa ammoo Hojii Hawaasaa [Social Work] kan hojjeette Dr Maajii, qorannoo gaggeessuuf gara Hospitaala Amaanu’eel erga imaltee booda “Itoophiyaa keessatti rakkoo faayyaa xiinsammuu irratti jiru ifatti arge’ jechuun sana booda hojii ishee hunda fayyaa xiinsammuu irratti xiyyeeffachuun itti fufte. Karoorri eegeree Dr Maajii, hawaasa tajaajila hin argannee Itoophiyaafi Ameerikaa keessa jiran gargaaruu akka ta’e ni himti	https://www.bbc.com/afaanoromoo/oduu-59199025
sports	Goolii Mo Saalaa Liiverpuul Siitii ittiin mo'ate, Arsenaal dursuu itti fufuufi Maadiriid Baarsaa mo'achuu	T﻿aphoota Piriimer Liigii Ingilizii hanga La Liga Ispeenitti dhuma-torbee darbe kana (Onkoloolessa 15-16, 2022) taateewwan mudatan gariin diraamaa fakkaatu. P﻿iriimer Liigii Ingiliiz keessaa taphoonni Liiverpuul Maanchester Siitii waliin taphatan, kan Maanchester Yunaayitid ammoo Niiwu Kasil waliin taasisan, akkasumas Liigicha dursaa kan jiru Arsenaal Liids Yunaayitid taasise warra eegamaa turan; akkuma eegamanis tapha qalbii daawwattootaas hawwataniiru. L﻿a Liga warra Ispeen keessaa ammoo kilaboonni yeroo hunda masaanuu waliif ta'an Riyaal Maadiriidiifi Baarseloonaan walitti dhufaniiru. L﻿iiverpuul vs Maanchester Siitii Ta﻿phani Dilbata dirree isaa Anfiild irratti Liiverpuul Maanchester Siitii simate morkii akkaan cimaa ture. Saffisa, humna, walitti bu'insaafi seetoo qaba ture. L﻿eenjisaan Liiverpuul Yaargan Kiloop hanga kaardii diimaan itti baafamee dirree irraa ari'amutti geessiseera. L﻿iiverpuul kaleessa Maanchester Siitii mo'achuu irraa dhaabeera. H﻿anga ammaatti dirree seenee goolii osoo hin lakkoofsisiin kan bahee hin beekne jifataan Siitii Eerliing Halaand miilana hin taaneef. K﻿ubbaa karra eegaan Liiverpuul utaalee qabatee irratti kufe dhiitee inni [Halaand] harkaa baasuun Fiil Fooden galchellee tekinooloojii VAR ilaaluun warra Maanchester Siitii jalaa haqamuun ishee baayyee dirree jeeqxeetti. K﻿un shaampiyoonaa bara darbee kan ta'eefi bara kana ammoo Arsenaalitti aanee lamaffaa qabatee kan jiru garee Peep Gaardiyoolaatiif fudhachuuf rakkisaadha. P﻿eep Gaardiyoolaan tapha Siisiin Liiverpuul waliin taphachuuf jiru irratti maal jetta jedhamee yaada kenneen morkiin cimaan akka isaan eeggatu himee ture. D﻿hugaadha, kan jedhe isaaf hin oolle. Halaand miila gogaa yeroo galu, Mohaammad Saalaah ammoo laphhee warra Liiverpuul fi deeggartoota isaa qabbaneesseera. M﻿ohaammad Saalaa taphni dhumuuf daqiiqaan 14 yeroo hafutti kubbaa karra eegaan garee isaa Alisoon dhiitee fullaaseef ittisa warra Maanchester Siitii irraa qolatee dirree walakkaa irraa qabatee karra eegaa warra Siitii  Edersan waliin fuulaa fuula walitti bahan. E﻿dersan filannoo biraa hin qabu, kufee jilbeeffatus, osoo inni ija 'cucul' godhee ilaaluu Mo Saalaan kubbaa irra qaxxaamursuun 'manii keessa buuse'. Mohaammad Saalaa karra eegaa Maanchester Siitii waliin fuulaa fuulatti kan argate yeroo goolii lakkoofsise sana qofa miti. Isa dura Edersan Mohaammad Saalaah qofaa isaa fuulaafi fuula itti dhaqee karra koo siif hin kennu jechuun dhowwateera. M﻿ohaammad Saalaah yakki irra deddeebiin irratti raawwatamee garuu abbaan murtii callisee bira darbuu isaatti haaruu isaatiin Kiloop miira aarii keessa galuun itti waceera. I﻿tti wacee garuu adabamuu jalaa hin baane. Abbaan murtii Antoonii Taayilar kaardii diimaan isa ari'eera. K﻿anaaf, Liiverpuul akkuma yaadame Maanchester Siitiidhaaf yaaddoo guddaa ta'u akkuma jedhaman jiru. I﻿sayyu Liiverpuul taphataa isaa cimaa sarara fuula duraa Liwiiz Diyaaz, akkasumas sarara ittisaarraa Ibiraahim Kontee miidhamaan dhabee osoo jiruuti. T﻿a'us garuu Jaams Miliner, Joyi Gomez, akkasumas Virjil Vaan Diyaak sirriitti qindaa'anii qindoomina De Buruunee, Fiil Fooden, Silvaa, Halaand  fashaleessaniiru. Liiverpuuliin morkii waancaatiin ala taasisuun cimaa ta’ullee Siitiin gara Anfiild deemee mo’achuu dandeenyaan carraa hin qabaatan jedhee ture ogeessi kubbaa miilaa dursee tilmaamu Saatan. Eerliing Halaand walakkaa torban darbee boqonnaa waan argateeruuf tapha kanaaf qophaa'aa waan tureef ni lakkoofsisa jedhees eegee ture. Akkaataan tapha Liiverpuul Halaandiif waan mijatuuf of eeggannoo barbaachisa jechuun Manchester Siitiin Liiverpuuliin 4-1n mo'ata jechuun raagee ture. Garuu Liiverpuul Maanchester Siitiidhaan 1-0n moateera. A﻿rsenaal vs Liids A﻿rsenaal Liids mo'achuun taphoota 10 keessaa 9 mo'achuun qabxii 27 qabatee Piriimer Liigii dursuu itti fufeera. T﻿aphni Dilbata kaleessaa Arsenaal fi Liids gidduutti taphtame daqiiqaa 40 barfatee jalqabe. Kanaaf ammoo sababiin, ibsaatu bade. I﻿bsaan hin jiru taanaan murtiin teknooloojiin deeggeramu VAR hin hojjetu jechuudha. S﻿aatii jalqabamuun irra turerra darbee jalqabamuun isaa ammoo hamileefi miira qabbaneessa jedhe leenjisaan Arsenaal Mikeel arteettaa. K﻿eessumaa garee isaa dirree Liids irratti simatamaniif burjaajii uumeera. A﻿rsenaal goolii Bukaayoo Saakaa lakkoofsise. Kun ammoo Saakaaf tapha baranaa keessatti goolii shanaffaa isaati. T﻿apha Arsenaal fi Liids irratti wanti diraamaa ture saatii taphaa dhumuu jala wayita abbaan Murtii taphichaa Kiriis Kavanaag taphataa sarara ittisaa Arsenaal Gabri'eel kaardii diimaan akka bahu gdohe ture. G﻿abri'eel peenaaliitii keessatti taphataa sarara duraa Liids Paatrik Bamford yeroo isa dhiibu fuuduratti erga kufeen booda bakkuma kufee jirurraa miila itti erguun takaalee kuffiise. K﻿anumaan kaardii diimaa itti baafamee penaaliitiin warra Liidsiif kennamee ture. Garuu mormii warri Gaanars taasisaniin murtii tekinooloojiin gargaarame (VAR) fayyadamuun peenaaliitiin kennamuun hafee, kaardiin diimaa Gabri'elis gara kellootti jijjiirameera. G﻿oolii Sakaan boqonnaa dura lakkoofsiseen alatti kaleessa Arsenaal taphaan hedduu caalamanii ture. Kana malees, Liids boqonnaan booda penaaliitti argatanii Paatiriik Bamford goolii maddiin ala jalaa baate. Kanaaf, Arsenaal carraanillee tolteettiif jechuun ni danda'ama. Warri Liids hanga daqiiqaa dhumaatti Arsenaal muddaniyyu cichanii ittisuun osoo gooliin irratti hin lakkaa'amiin mirgaan galuu gosa osoo hin taane dirree isaaniitiin alattillee walitti aansuun mo'achuu itti fufaniiru. Ogeessi kubbaa miilaa tilmaamu Saatan tapha Arsenaal fi Liids kana Liids muddee taphachuuf carraaqullee itti baasuu hin danda’u jechuun ibsee ture. Akkuma inni jedhe ta'e, garuu inni Arsenaal 3-1 mo'ata jedhee ture kan tilmaame. M﻿aanchester Yunaayitid vs Niiwu Kasil T﻿apha dhum-torbee darbe eegame keessaa kan Maanchester Yunaayitid fi Niiwu Kasil taphatan ture. T﻿aphichi akkuma eegame cimaafi hawwataa ture. W﻿arri Niiwu Kasil Maan Yunaayitidiif laafanii hin argamne. Saatan tapha kana Maanchester Yunaayitid ni mo’ata jedhee hin tilmaamu jechuun 1-1 akka xumuramu tilmaame. T﻿aphichi garuu 0-0n xumurame. R﻿iyaal Maadiriid vs Baarseloonaa Oduu La Liga Ispeen keessaa ammoo Riyaal Maadiriid Baarseloonaa mo'ateera. Tapha  El Clasico 250ffaa kana irratti goolii Kaarim BenzemaanMaadiriidiif lakkoofsiseen mo'atanii dursummaa Liigichaa  Baarseloonaa irraa fudhataniiru. Ispeen keessatti kilaboota masaanummaan beekaman Riyaal Maadiriid fi Baarseloonaan tokko isa kaan mo'uu caalaa wanti isaan gammachiisu hin jiru. Kanaaf, gammachuun torban kana mana Riyaal Maadiriid galteetti. Kanaaf, ammoo gaheen Kaarim Benzemaa kan akka kilabni isaa bara darbe waancaa mo'atu gomaache galateefatamaeera. Benzemaan tapha kana bara kanaa irratti goolii hanga eegamu lakkoofsisuu baatus Baarseloonaa kan ittiin mo'atan murteessaa ta'een garuu deeegartoota isaaf kiisii baaseera.	https://www.bbc.com/afaanoromoo/articles/cz7114kg2w0o
politics	Aangoon bulchiinsaa Kaawuntii Naayiroobii maaliif harka pirezidaantii biyyattii gale?	Pirezidaantiin Keeniyaa Uhuruu Keeniyaataan aangoo bulchiinsaa Kaawuntii Naayiroobii of harka galchan. Bulchaan Kaawuntii Naayiroobii wayita aangoo dabarsanii kennan walii galtee mallatteessaniiti. Walii galteen kun seena qabeessa jedhan pirezidaanti Keeniyaataan. Mootummaan biyyaalessaafi bulchiinsi kaawuntii walii galteedhaan akka aangoo bulchiinsaa walitti dabarsan seerri biyyattii ni hayyama. Bulchaan Kaawuntii Naayiroobii Maayik Soonkoo dameewwan fayyaa, hawaasummaa, geejjibaafi karooraa dabarsanii kan pirezidaantii biyyattiitti kennan masaraa mootummaa keessatti mallattoodhaan mirkaneessanii ture. Maayik Soonkoon yakka malaammaltummaan kan himataman yoo ta'u, hanga dhimmi isaanii ilaalamee gar tokkotti ba'anitti hojii irraa dhorkamaniiru. Qondaalli kun firootaafi michuusaanii ofitti qabuu, dookumantii sobaa qopheessuun hojii waliin dhahuufi maallaqa mootummaan ramadu garmalee fayyadamuudhaan himataman. Haata'u malee yakkoota ittiin himataman kana hunda haalaniiru. Misensonni mana maree Kaawuntii Naayiroobii himata qondaala kana aangoorraa buqqisuuf gaggeeffamu irratti yaadasaanii kennuuf jedhu. Adeemsi himata qondaala kana aangoorraa buqqisuu torbee darbe sadarkaa kaawuntiitti eegalamee ture. Mootummaan biyyaalessaa aangoo mootummaa Kaawuntii Naayiroobii irraa fudhachuuf walii galteen mallattaa'e qeeqameera. Namoonni hedduun kun heera mootummaa kan faallessuudha jechuun komatan. Abbaan seeraa biyyattii tokko tarkaanfiin kun fudhatamuusaan dura hawaasaafi bulchiinsa Kaawuntii Naayiroobii waliin mari'atamuutu irra ture jechuun barruu Keeniyaa Star jedhamutti himaniiru. Dursaan Seeneetii Kipchumba Murkomen dabarsi aangoo bulchiinsaa kun xiyyeeffannaa waan barbaaduuf yaadi namoota hedduu itti kennamuu qaba jedhan. Kanaafis yaa'iin Paarlaamaa biyyattii gaggeffamuu akka qabu eeran.	https://www.bbc.com/afaanoromoo/oduu-51643686
sports	Icciitii Antoonii Gireezmaan daqiiqaa 30 qofa taphatu beektuu?	Leenjisaan Atileetiikoo Maadirid Diyeegoo Simoonee gareen isaanii gaafa Gireezmaan dirree galu gahumsa gaariin akka taphatu himan. Garuu tapha darbii torbee darbe Riyaal Maadirid waliin godhaniin ala Gireezmaan bara kana jijjiiramee galuun yoo baay’ate daqiiqaa 30 qofa taphataa ture. Xiqqaatus waan guddaa dalage. Taphataan internaashinaalaa faransaay kun yeroo xiqqoo taphatus galchii sadii lakkoofsisuun kilaba isaa keessaa jalqaba irra kann jiru Alvaaroo Moraataan wali qixxaateera. Waan yaadachuu qabnu bara 2019 Gireezmaan umurii ganna 28 tahee paawondii miliyoona 108’n Baarselonaaf mallatteesuu isaati. Waggaa sadiin boodallee taphataa qaalii adunyaa kanaa jahaffaa tahee galmaa’ee jira. Jalqabumaa eegalee garuu jijjiirraa taphatichaa irra rakkoon jira ture. Erguma Gireezmaan Baarseloonaa gahee iyyuu atakaaroon waa’ee gatii jijjiirraa isaan wal qabatee ture. Waxabajji 1 bara 2019 gatiin taphatichi itti gurguramuu ykn kilabni biraa bitachuu danda’u paawondii miliyoona 200 irraa gara miliyoona 120tti gadi bu’e. Guyyoota 12 booda ammoo taphatichi jijjiirraa isaa gara Baarseloonaatti taasise xumurate. Atileetiikoo Maadirid garuu Baarseloonaa fi taphatichi osoo gatiin isaa gara paawondii miliyoona 120tti hin bu’iin wlaiigalanii ture waan taheef gatii kana caalun argachuu qaba jedhe. Kun mormii guddaa kileboota lamaan gidduutti kaaseera. Taphattootni akka Jeeraardi Piikee, Joordi Albaa fi Suwaarez fa’aa Atileetii irraa maallaqa hanga Kanaan Gireezmaan fiduu irra Neeymaariin PSG irraa deebisuu wayya jedhan. Pirezidaantiin Baarseloonaa yeroo Sanaa garuu yaada kana hin fudhanne. Gireezmaan wlaiin waliigalleerra jedhan. Taphattootni Baarseloonaa amala Gireezmaanii fi yeroo galchii lakkoofsisu akkaataatti gammachuu isaa ibsati kan daa’imaa fakkaatu sana hin jaalatan. Baarseloonaan baajata isaa sirreessuuf jecha taphattoota gurguruun dirqama yoo itti tahu Gireezmaan jalqaba irra jira. Taphatichis Baarsaa keessatti gahumsa isaa agarsiisuu hin dandeenye. Kanumaan ergisaa waggaa lamaan gara kilaba isaa duraanii Atileetiikootti deebi’e. Waliigalteen kileboota lamaan giduu jiru akkasi. Gireezmaan waggoota lamaan Atileetiikoo turu keessatti taphoota %50 ol tahan yoo daqiiqaa 45 ol taphate Atileetiikoon tapahataa kanaaf paawondii miliyoona 40 kaffaluun bitachuuf dirqama qaba. Waliigaltee Girezzmaan Baarseloonaa waliin qabu ammoo hamma Waxabajji 30 bara 2024tti tura. Bara darbe taphoota hundaayyuu daqiiqaa taphachuu qabu keessaa %80 irratti hiriiree taphateera. Amma Atileetiikoon yeroo taphatichi hiriiree taphatu akka %50 gadi tahuuf carraan qaban yoo baay’ate daqiiqaa 30 jijjiiranii galchuun taphachiisuudha. Kun ammo gahumsa taphataa kanaa irrattis rakkoo fiduu danda’a. Gireezmaan biyya isaa Faransaay waliin bara 2018 Waancaa Adunyaa mo’ateera. Bara kanas Waancaa Adunyaa Qataritti gaggeeffamuuf qophiitti jira. Shirri Atileetiikoo kun garuu Baarseloonaa mufachiiseera. Gireezmaan akka taphachuu qabus gaafatanii ture. Haala Kanaan yoo itti fufan dhumarratti Atileetiikoon taphataa kana gatii xiqqaan bitachuu danda’a. Waggaa lama darban ammoo gatii jijjiirraa malee bilisaan itti fayyadaman jechuudha.	https://www.bbc.com/afaanoromoo/articles/c1v49nlv1wno
politics	Lola Tigraay: Mootummaatti harka kan kennatan Aadde Keeriyaa Ibraahim eenyu?	Erga waraanni mootummaa Sambata darbe magaalaa Maqalee to'achuu ibsee, qondaaltota naannoo Tigraay adamsamaa turan keessaa tokko kan ta'an Aadde Keeriyaa Ibraahim mootummaatti harka kennachuunsaanii kaleessa miidiyaa biyya keessaan gabaafamee ture. Aadde Keeriyaan qondaaltota TPLF kanneen ajaji mana murtii irratti ba'e 96 keessaa tokkodha. Miseensa koree hoji-raawwachiistuu TPLF kan ta'an Aadde Keeriyaan waggaa dheeraaf aangoo mootummaa olaanaa naannoo fi federaalaa irra turan, dhumarrattis Afa-yaa'ii Mana Maree Federeeshinii ta'anii osoma tajaajilaa jiranii aangoo dhiisan. Aadde Keeriyaa tibba mootummaan sababa weerara koronaavaayirasii yeroo filannoo marsaa ja'affaa dabarse, paartiin naannoo Tigraay bulchu TPLF ammoo didee filannootti ciche, gara Tigraay imaluun, aangoosaaniis gadi dhiisan. Yeroo sana filannoo gaggeessuun waan hin danda'amnee fi sababa kanaanis qaawwaa aangoo mootummaa uumamu duuchuuf filannoowwan barbaaduurratti walii hin galle turan Aadde Keeriyaan. Mormiisaaniis TV naannoo Tigraay irratti ba'uun ibsanii aangoo gadi dhiisan. Afa-yaa'ii Mana Maree Federeeshinii kan turan Aadde Keeriyaa Ibraahim, tibba sana,''Aangoo heerri eyyamuun ala mootummaan abbaa irree wayita uumamu an taa'ee hin tumsu, garee abbaa irree guyyuu heera mootummaa sarbu waliin hojjechuuf fedhii hin qabu'' jechuun fedhiisaaniitiin aangoo gadi dhiisuu ibsanii turan. Aadde Keeriyaa Ibraahim erga aangoo gadi dhiisanii gara Tigraay imalanii booda,filannoo naannoo Tigraay 'seeraan ala' jedhame irratti hirmaataniiru, mana maree naannoof filatamuunsaanii himameera. Gama biraatiin ammoo Koreen Fannoo Diimaa Addunyaa (ICRC)n namoonni to'annaa seeraa jala jiran, sababa to'atamaniif gidu-gala ossoo hin godhin, kabajaa fi qabiinsa namoomaa argachuu qabu jedhuun gaafateera. Dhaabbatichi ergaa karaa fuula twiitara isaatiin dabarseen, namoota sababa walitti bu'iinsaa fi haalota hookkaraan to'ataman/hidhaman ni daawwannas jedheera. Aadde Keeriyaa Ibraahim eenyu? Eertiraa magaalaa Asmaraatti kan dhalatan Aadde Keeriyaan, barnootasaanii digirii jalqabaa ikkonoomiksiidhaan, digirii lammataa ammoo 'Environmental Antropology'dhaan eebbifaman. Aadde Keeriyaan, sochii bulchiinsa mootummaa naannoo Tigraay fi federaalaa keessatti waggaa dheeraaf hirmaataniiru. Dubartoota muraasa koree hoji-raawwachiistuu TPLF keessa galan keessaa Aadde Keeriyaa Ibraahim tokko. Mana Maree olaanaa biyyattii kan ta'e, Mana Maree Federeeshinii keessattis Afa-yaa'ii ta'uun waggaa lamaa oliif kan hojjetan yoo ta'u, bakka kanatti hojjechuun biyyattii keessatti dubartii lammaffaadha. Aadde Keeriyaan gara Federaalaa osoo hin seenin dura bara 1995 irraa kaasanii naannoo Tigraay keessatti caasaalee bulchiinsaa aanaarraa kaasanii jiran keessatti itti gaafatamummaa adda addaarratti hojjetaniiru. Afa-yaa'ii Mana Maree Federeeshinii ta'uusaaniin dura Biiroo Siivil Sarvisii naannoo Tigraay hoogganaa turan. Kibba Baha Tigraayittis Biiroo Dhimmoota Dubartootaa hoogganaa turan. Waldhabdeen motummaa federaalaafii TPLF kan naannoo Tigraayi bulchaa ture jidduu yeroo dheeraaf ture, erga filannoon biyyaaleessaa bara darbe gaggeeffamuuf ture sababii koronaavaayirasiitiin yeroo biraatti dabarfameen booda haalaan cimuunsaa ni yaadatam. Itti aansees murtee motummaa federaalaa diduun naannoon Tiraay dhuma bara darbee keessa sadarkaa naannootti qofaatti filannoon gaggee, motummaa federaalaatiin fudhatama dhabusaatiin alattis mana maree biyyattiin seeraan ala jedhamuun kufiifameera. Manni maree federeeshiniis aanga'oonni naannichaa heera motummaa darbuufi seeraan ala socho'aniiru jechuun walitti dhufeenya kallatti motummaan federaalaa naannoo Tigraay waliin qabu adda kutuun uggura bajataa kaa'ee ture. Haala wal balaaleefannaafi wal himanaanni itti fufee osuma jiruu jalqaba baatii Onkolooleessaatti ammo MM Abiya Ahimad Izzii Kaabaa Raayyaa Federaalaa naannichatti argamu irratti humnootii TPLFtiin haleellaan raawwatameera jechuun raayyaan ittisa biyyaa humnootii naannichaa irratti tarkaanfii akka fudhatuuf ajaju ibsanii turan. Lola motummaan federaalaa ''seera kabachiisuuf'' jechuun turban sadiin dura naannichatti gaggeessuu eegaleenis lakkoofsi sirriin beekamu baatulleen namoonni dhiibbaan lakkaa'aman ajjeefamanii kanneen kumaatanaan lakkaa'aman ammo gara biyya ollaa Sudaaniitti baqataniiru. Sambata darbees erga magaalaa guddiittiin naannichaa Maqaleen to'annoo raayyaa federaalaa jala olfamuun himameen boodas duulli waraanaa xumuramusaa MM Abiy himunsaanii ni yaadatama.	https://www.bbc.com/afaanoromoo/oduu-55155485
health	Namoota du'isaanii ga'eef nama hawwiisaanii dhumaa dhugoomsuuf	Hojiin idilee Kees Veldiboher gara qarqara galaanaa, godambaa, wiirtuulee Ispoortii, maneen amantaafi dirreewwan adda addaatti kan isa geessu ta’uus, lammiin Dach ganna 60 kun ogeessa turizimii ta’ee miti. Waggootii kudhanii oliif, namootaa dhibee hin fayyine qaban - kan gargaarsa malee socho’uu hin dandeenye, lubbuun isaanii darbuun dura bakka jaallatan deemanii akka daawwataniif isaan gargaareera. Waa’ee gaarummaa isaa ‘imala dhumaa’ jedhamu kessaa tokko tokko BBCtti himeera. Yaddaannoo isaa inni guddaan yeroo gara Roomitti akka hin barfanneef yeroo ariifachaa ture ta’uu Veldiboher ni hima. Bara 2013tti, dubartiin ganna jaatamman keessa taateefi dhukubsattee sireerra haftetu, Phaaphaasicha arguu akka barbaaddu itti himte. Marsariitii irratti Phaphaasiichi takka takka namoota dubbisuuf akka gadi ba’u argate. Carraa kana dhugoomsuu akka qabu yaaduun, magaalaa Rotterdaam irraa ka’uun gara magaalaa km1600 fagaatee jiru Roomitti ishee geesse. “Fuldurarra siree dhibamaa itti baatanii irraan ishee kaa’e.” Namootni wiilcheerii irraa ta’aanii turan hedduun turanis, kan siree irraa gad ciisee ture garuu ishee qofadha. Akkuma inni tilmaamettis kun qalbii Phaaphaasichaa hawwate. Phaaphaasichi gadi bu’ee harka ishee qabatee waliin haasa’ee. “Phaaphaasichi ishee eebbiseeni jabina hawweefi. Jireenya du’a boodaa isheefis milkii hawweeraafi,” jedha Veldiboyeer. Yeroon kun boqonnaa sammuu dubartittiin barbaadde ta’eefi sana boodas, deebi’anii imala isaanii eegalani. Dubartiin kun Phaaphaasicha agartee guyyaa muraasa booda lubbuun ishee darbe. Veldiboyeer hawwii namoota hedduu dhugoomseera. Dhukkubsataa tokko gara dallaa fardaa gessuun beeylada jaallatu kanatti nagaa akka dhaamuuf gargaareera. Namootni hedduun beeyladoota isaanitti nagaa dhaamuu barbaadu. Mana jireenyaa ykn safara durii isaanii deemanii ilaaluun hawwii baramaadha. Namooti duuti isaanii ga’e hedduun, dorgommii ispoortii ilaaluu ykn bakka kunuunsa binensootaa, qurxummiifi godambaafaa daawwachuu baayyee barbaadu. Yeroo tokko namichi siree dhibamnaan itti baatamu irra ciisee qurxummii kiyyeessuuf yeroo yaaluu argeera. Namootni hedduu gara galaanaa deemuu jallattu jedha Veldiboyiir, kaan bakka daakaa deemu filatu. Tajaajilli isaa kun namootni hanga tokko haala foyya’aarra jiran galaanarra akka isaan imalan gargaareera. Kana dura ogeessa fayyaa kan hospitaala geessuun dura nama wal’aanuu (paramedic) fi konkolaachisaa ambulaansii kan ture Veldiboyiir waggaa hedduuf du’a fuulaa fulatti argeera. Badaa isarratti dhibbaa akka hin uumnes hima. Namootni inni gargaaru hedduun isaanii umuriin kan torbaatamaa ol ta’anidha jedha. Garuu takka takka dhibamtoota dargaggoota gargaaruuf yeroo itti waamamutti akka itti cimu dubbata. “Namni umuriin dullomee yeroo du’u hubachuu dandeessa. Garuu tokko tokko yeroo dargaggonni du’an arguun laphee na cabsa. “ Bara 2009 irratti dargaggeessi tokko bilbileefii jaalallee isaa gara manatti akka isaaf fiduuf adaraa jechuun gaafateeni. “Shamarreen kun kaansariin du’aa turte. Jaalalleen ishee hospitaalaa ishee baasee mana isaa isa haaraa isheen hin agarre itti agarsiisuu barbaade.” Erga ogeessota fayyaa irraa eeyyama argatee, Veldiboyiir shamarree kana gara mana haaraa sanaatti ishee geesse. “Sa’aatii muraasaaf akka isa waliin turtun godhe. Erga gara hospitaalatti deebitee sa’aatii tokko keessatti lubbuun ishee darbe,” jedha. Hojiin Veldiboyiir duraanii du’a waliin mudannoo hedduu akka qabaatu taasisa, innis mala haaraa du’aa waliin hojjatu argate. Dursees kan inni hubate wantoota hin oolle jijjiruun yoo hin danda’amnellee foyyeesuun garuu ni danda’ama kan jedhudha. “Yeroo kun siiif galu, wantootarratti ilaalcha addaa akka qabaattu si gargaara,” jedha. Yeroo weerara Covid-19 kanaattillee, namootni imalaa dhumaa isaa akka taasisaniif gargaarutti jira. Jireenyi isaa akka kanatti akka deemuuf hin karoorfanne. Hojii isaarratti Sadaasa 2016 wanta uumametu daandii isaa jijjiire. “Yeroon hospitaala keessa hojjechaa turetti, nama dhibee fayyuu hin dandeenye qabun hospitaalaa tokkpogara biraatti geessan ture. Siree dhukkubsatoonni itti sochosaman irra ture. Namni kun yoo baayyate ji’a sadiif lubbuun tura jedhamee yaadama ture,” jechuun yaadata Veldiboyiir. Yeroo imalaa turanitti iddoo akkamii akka yaadu dhukkubsataa kana gaafate. Dhukkubsataan kunis dooniifi galaana arguu akka hawwu itti hime. Veldiboyiir buufata doonii Roterdaamiif bilbilee, isaanis namicha akka fiduuf eyyamaniifi. “Guyyaa boqonnaa kootti gargaarsa waayilootakoo lamaa gaafadheen, gara qarqara galaanaatti isa geessee dambaliitti dhiyaatee akka ta’uun godhe.'' Nama du’uuf adeemu irratti jijjirama miraa guddaa arge. ''Tasa seequufi gammaduu eegale. Humnaan guutame.'' “Dhukkubsataan sun guddaa gammade. ‘ati namni ani hin beekne kana naaf oolte’ naan jedhe.” Erga gara hospitaalaatti deebi’ee baayyee gammadaa ture. Yeroo hakiimotni tilmaaman irra ji’a sadii dabalataa turuu Ebla 2007 lubbuun isaa darbe. “Mudannoon kun akkan yaadu na godhee, Ebla 2007 irratti hadha warraakoo waliin ta’uun namoota akka isaa gargaaruuf dhabbata hundeesse.” Dhaabbatni Ambulaansii Hawwii - yeroos uumame. Waggaa jalqabaa lamaan keessa, isaafi haati warraa isaa utuu innii hojii idilee isaa hojjatuu biratti gargaarsa namootni gafatan irratti hojjechaa turani. Feedhii namootaa dabalaa dhufe guutuuf jechaa hojii isaa dhiisee gutummaatti dhaabbaticha keessa hojjachuu eegale. “Dhabbati keenya namootni 15,000 ta’an gara bakka barbaadanitti akka imalaniif gargaareera. Ani ofii kootiin gara namoota kumaatama olii geesseera,” jedha. “Yeroo hedduu fuula isaanii irratti gammachuu argeera. Kun ammo irra daddeebiin hojichaa akka hojjadhu na taasisa.” Amma ambulaansii torbaa ol qabaachuun dhabbaticha biyyootii 14 keessatti hundeessuu danda’eera. Daldala miti, dhukkubsattoonnis homaa hin kaffalani. “Maallaqa mootummaa irraa argannu hin qabnu, garuu deeggarsa ni arganna,” jedha Veldiboyiir. Dhukkubsatoota dabalatee namootni biro lama ambulaansichaan imaluu danda’u. Garuu yeroo hedduu haasaan hin jiru. “Namootni hedduu waa’ee du’aa haasa’uu hin barbaadani. Dubartoonni abbaa warraa isaanii waliin ni haasa’u, dhirootni garuu yeroo baayyee waa’ee du’aa haadha warraa isaanii waliin haasa’urraa of qusatu.” Yeroo tokko tokko jalaalleewwan haasaa lapheerraa ta’e yeroo dhumaaf akka taasisaniif akka jajjabeessu hima. “Takka takka bira taa’een haasicha eegalsiisee takka turee biraa deema. Yemmuun deebi’u yeroo baayyee utuu isaan boo’aniin argaani,” jedha. Namootni du’i isaanii ga’e, jidduutti ilaalcha wal falleessu arga. ''Namootni tokko tokko du’a ni simatu. Kaan ammoo abdii kutachuu hin barbaadani. Yeroo sa’aatii dhumaarra ga’anitillee ofirraa ittisuu akka danda’anitti amanu.” Dhuma jireenya isaanitti hedduun waan darbe yaadatanii kan gammadan yoo ta’u, muurasatu waa’ee gaabbii isaanii haasa’a jedha. Veldiboyiir yeroo hedduu ofii yemmuu yeroon kansaa ga’etti maal akka goochuu fedhu ni gaafatama, garuu maal arguu akka barbaadu sirritti akka hin beekne hima. “Amma kana jechuun ni cima. Namni kan kan murteessu danda’u yeroo dhumaatti qofa. Tarii ijoolleekoon marsameen du’uu barbaada ta’a,'' jedha.	https://www.bbc.com/afaanoromoo/oduu-54471151
entertainment	Tasfaayee Gabra’aab ‘Mootii Shaambuu’ jechuun kan leellise weellisaa Gabbisaa Mul’ataa eenyu?	Barreessaa Tasfaayee Gabra’aab kan dhiheenya kana du’aan boqote, kitaabasaa ‘Ye siddatanyaawu Maastaawashaa’ jedhu keessatti, fuula 181-187 irratti waa’ee weellisaa qaroo- dhabeessa Gabbisaa Mul’ataa jedhamuu, kan godina Horro Guduruu Wallaggaa magaalaa Shaambuutti argee dubbisee barreesse ture. Tasfaayeen keewwatasaa mata duree ‘Ye Shaambuu Nigus’ jedhuun katabe jalatti, weellisaa kana ‘mootii Shaambuu gonfoo mataarra hin keewwanne’ jechuun isaan ibsa. Yeroo Itoophiyaa keessa turetti Shaambuu hojiif deemuun achitti isaan arge. ‘’Farda irra taa’u. Luugama farda isaanii nama ga’essa wayiitu qabatee deema. Kophee funyaansaa rog-sadee fakkaatu diratu. Diimaadha. Rifeensi jirbiisaanii fakkaata. Kobbortaa isaanii kiisii gurguddaa afur qaburratti, kutaa uffatanii osoo deemanuu daandii magaalaa Shaambuurratti arge,‘’ jedha barreefamni Tasfaayee. Weellisaan qaroo-dhabeessi kun sirnoota darban sadii mormaa akka bahaniifi sababa kanaanis bara Dargii keessa akka hidhaman kitaabicha keessatti eerameera. Ilmisaanii, barsiisaa Gaaddisaa Gabbisaa, abbaan isaa hamma gaafa lubbuun waggaa torba dura darbutti, ’’cunqursaa Oromoorra gahu mara didaa fi mormaa jiraatanillee mana hidhaa garuu galanii hin beekan,’’ jechuun BBC'tti himeera. Tahus waa’ee mana hidhaa Shaambuu miseensonni Waraana Adda Bilisummaa Oromoo fi isaaniif michoota namoonni tahan itti hidhamanii turaniif inni isaan weellisan garuu sirruma jedhe: '...Waaqni silaa hin dulloomu inni utubaan hoomii inni saanqaan baddeessaa Silaa daanyaan naa hin hiiku qaxaroo fageessa. Alaan zabiitu na eega qawwee gombifatee Keessaan tafkiitu na eega mangaagaa jallifatee...'' Gaaddisaan abbaansaa weellisaa Gabbisaan, ‘’seenaan isaanii kitaabarratti akka bahe osoo hin beekiin lubbuun darbe. Aniyyuu ergasii namni biyya alaarraa naa ergee dubbisee baayyee na gammachiise. Nan nahesi. Sadarkaa kitaabarra bahutti beekamu jedhee hin yaaduun ture,’’ jedha. Akkuma kitaabicharratti jedhuutti, mana daadhii ‘Xuruu Dabalaa’ jedhamutti yeroo haasa’an af-gaaffiidhaaf akka ta'ellee hin barre ture,’’ jedha. Kitaaba sanarratti Obbo Gabbisaan, ’’gaazexeessitootatti haasa’u hin jaallu, weelluu koo garuu waraabuu dandeessa,’’ jechuun Tasfaayeetti himuun isaanii kaa’ameera. Obbo Gaaddisaan, ‘’...hamman kitaabicha argee dubbisutti hin amanneen ture,’’ jedha. Weellisaa abbaa sagalee furdaa jechuun kan isaan ibsu Tasfaayeen yeroo isaan dubbisee nama ganna 70 turan. ‘’Namni Mootii Shaambuu isiniin jedha,’’ isin maal jettu jechuun gaafateenii ture. Isaanis kolfa dheeraa erga kolfaniin booda, ‘’Oromoon mootii hin qabu, sirna Gadaan bula,’’ naan jedhan jedha Tasfaayeen. Obbo Gabbisaan sirna Gadaa Horro Guduruu Wallaaggaatti yeroo dheeraaf hin geggeeffamiin ture, ALI bara 1995 akka iddootti deebi’u godhaniiru jedha ilmi isaanii. Namni Shaambuu fi naannaashee Obbo Gabbisaa waan jaalataniif farda isaanis akkuma isaaniitti kabaju ture jedha ilimsaanii Obbo Gaaddisaan. ‘’Baadiyyaa yeroo deeman toora isaan deemanirra ni beeka, iddoo gaafa tokko bule bira immoo hin darbu. Michoonni isaanii isaaniin keessummeessanii bulchan fardasaas waan sooraniif fardi ni beeka,’’ jedha. Obbo Gabbisaan magaalarra baadiyyaa deemuun yeroo isaanii achitti dabarsuu jaalatu kan jedhu ilmisaanii, ‘’yeroo deeman nama isaan qajeelchu waliin haa deemaniyyuu malee, baadiyyaa irraa wayita deebi’an namni isaan hin barbaachisu. Fardi isaanii hamma manaatti kallattii dhumaan isaan fidee dhufa,’’ jedha. Mootummoonni darban hunda Oromoo cunqursaniiru jechuun waan mormaniif ‘’mana hidhaa galuu baatanillee yeroo garaagaraatti yaaliin ajjeechaa irratti taasifameera,’’ jedha Obbo Gaaddisaan. ‘’Yeroo tokko karaa Kistaana jedhamurra gara baadiyyaa osoo deemanu farda isaanii konkolaataadhaan dhahuu yaalanirree, fardarraa kufuun miidhamanii irraa hafan,’’ jedha. Bulchitoonni naannichaa yeroos gochaa kana irratti raawwachuu yaalan ammallee lubbuudhaan jiru jechuun himu. Obbo Gabbisaan fardeen garagaraa baayyee fayyadamanillee inni waggaa kudhanii ol isaan tajaajile fardi Daalee jedhamudha. Erga isaan lubbuudhaan darbanii boodas osoo hin turiin du’e jedha Obbo Gaaddisaan. Kitaabni Tasfaayee Gabra'aab Obbo Gabbisaan sagalee uummata Shaambuu akka tahan dubbata. ALI Bara 1986 guyyaan hundeeffama Dh.D.U.O Bitootessa 17 yeroo kabajamu, Obbo Gabbisaan sirna kanarratti akka weellisan affeeraman. Uummanni Shaambuu galma keessa tures hamma isaan maasinqoo isaanii waliin as bahanitti hin afanne ture. Qondaalli mootummaa sirna sanarra tures akkas isaan waan barbaadan weellisan eeyyame. Obbo Gabbisaan weelluu ‘’garaa uummata Shaambuu ciibse lama weellisan,’’ jedha kitaabichi. ‘’…Yaa muraa maqasii Hin taane yaa Mallasii Deebite roorroon barasii…’’ Weellisaan kun wal-tajjii kabaja hundeeffama DH.D.U.O sanarratti ‘’waa’ee ABO’’ sirbuu isaaniitiin qondaala dhaabichaa waliin wal-dhabuu kitaaba ‘Ye Sidatanyaawu Maastaawashaa’ kanarratti katabameera. Barreeffamni kun walaloo weelluu Obbo Gabbisaa qondaala wajjin wal isaan dhabsiistes akkasiin kaa’a: ‘’…Shuraa shurshuraa kiyya Ya shuraa xinnumaaf gabaabbatte na duraa Shuraa koo shurshuraa koo WBO koo hunkuraa koo...’’ Weellisaa Gabbisaan ’’Oromummaa isaanii irratti ejjennoon isaanii tokkoofi tokko. Qabsoon Oromoo fiixaan bahee arguuf hawaa turan hin milkoofne malee,’’ jedha ilmisaanii. Obbo Gaaddisaa ilma arfaffaa Obbo Gabbisaa yoo tahan, abbaan isaanii ‘’hamma dhukkubsatanii afaan isaanii dubbachuu dhaabutti seenaa keenya akka beeknu baayyee nu akeekkachiisu ture,’’ jedha. Weelluuwwan Obbo Gabbisaa waraabanii kaa’uuf dhaabbata tokko wajjin yaaliin taasifamaa turus, garuu gidduutti addaan citeera jechuun waan waraabamee of harkaa kan qabu akka hin jirre dubbateera.	https://www.bbc.com/afaanoromoo/oduu-60109274
health	Dubartoota: Haadha karaa irratti kophaa of deesistee, daa'ima ishees ofiin handhuurte	"Sababoota hedduudhaan namoonni hedduun baadiyyaarraa gara magaalaatti godaanuuf akkasumas kanneen magaalatti jireenyi itti ulfaatee daandiirra jiraachuuf dirqamu. Jireenyi daandii irraa ammoo rakkoolee walxaxaadhaan kan guutamedha.Xayibaan Magaala Ciroo irraa hojii barbaachaaf gara Adaamaa kan dhufte waggoota muraasaan dura ture. ""Abbaa fi haadha waanin hin qabneef jecha barumsa xumurraan hojiin ni argama jechuu dhageenyaanan gara kana dhufe"" jetti. Turtii muraasa booda Adaamaatti hiriyaa dhiiraa qabattee waliinis jiraachuu eegalan. Kana jidduutti ulfi uumame. Hiriyaan ishee kuni araadaa fi amaloota adda addaa waan qabuuf jecha reebichas itti hammeesinaan ulfa ji'a 7 taatee jireenya daandirraa tokko jettee eegalte. ""Adaamaa naannuma Hospitaala Hayilemariyaam jedhamu kanattin kaartooniirra bulaa ture. Yeroo argame nyaadheen yeroo dhabames dhiisatiin dabarse. Yeroo ulfaa ji'a 7 hangan dahutti achuman jiraadhe,"" jetti. Ciniinsuu fi da'umsa karaarraa Xayibaan erga daandirratti baatees ta'e saniin dura hordoffii ulfaaf jettee mana yaalaa deemtee akka hin beekne himti. Bakka dhaloota isheetti haadholiin yeroo ulfa ta'an mala aadaadhaan yeroo dahan maal akka isaan barbaachisuu fi maal gochuu akka qaban waan dhagahaa turteef mala kana ofumaan ofirratti hojiirra oolchuuf murteessuus dubbatti. ""Haadholiin keenya dubartiin ulfaa 'milaacii' akka of harkaa dhabuu hin qabne yoo dubbatan nan dhagaha ture. Anis durseetin 'milaacii' bitadhee boorsaa kiyya keessa kaa'adhe,"" jetti. Kunis wayita deessu hidda handhuuraa daa'ima ishee ittiin kutuuf ta'uu himti.""Gaaf tokko da'umsi kiyya dhihaachuun waan natti beekameef uffata wayiin miicadha jedheen bakka bishaan jiru tokko deemaan ture."" ""Tasuma miirri dhukkubbii natti dhagahamnaan kutaa namoonni konkolaataa dhiqan keessa boqotan tokkotti olseene,"" jechuun haala itti ciniinsuun ishee eegale himti. Yeroo ciniinsun ishee qabuu argu namni kutaa sana keessa ture rifatee dhiisee akka deemee fi isheenis qofaashee deessee of handhuuruu dubbatti.""Ciniinsu ta'uusaa barraan dafeen milaacii sana baafadhe. Takka turee mucaan dhalannaan osoon of hin wallaalin dafeen handhuura quba kiyyaan safaree kute. Kirrii uffata kiyyarraa kuteen handhuura mucaa hidhe. Sanbooda kootii kiyya daa'imichatti uwwisuukoo qofan yaadadha ofin wallaale,"" jetti. Sa'aatii tokkoon booda namoonni dhufanii bakkichaa akka ishee kaasanii fi mana yaalaa geessanis yaadatti. Yeroo ammaa kanas achuma magaalaa Adaamaa gargaarsa namoonni muraasni taasisaniin mana kireefattee jiraachuu eegalteetti.""Waan yeroo sanaa amma yoon yaadadhu na hurgufa. Ta'us garuu baguman lama ta'e mucaa kiyyatti nan gammada,"" jetti. ""Kana booda hamman fedhes rakkadhu nan guddisa. Mucaan kiyya amma fayyummaan isaa haala gaariirra jira. Yoo inni naa jabaate anis hojiin jalqaba,"" jechuun abdii qabdu dubbatti. Magaalli Adaamaa magaalota jireenyi daandirraa itti hedduummatu keessaa tokko. Waajjira dhimma dubartootaa fi daa'immanii Magaala Adaamaatti ogeessa kan tahan obbo Ida'oo Dawwaanoo, Adaamaatti lakkoofsi haadholii fi daa'imman daandiirra jiraatanii haalan dabalaa jiraachuu himan. Rakkoolee adda addaatiin namoonni godinaalee ollaa irraa garana dhufan gara jireenya akkanaatti seenuu jedhu. Ragaan qulqulluun lakkoofsa namoota daandirra jiraatanii jiraachuu baatus, Adaamaan magaalaa namooti fuula haaraa daandiirra jiraatan guyyuu itti mul'atan ta'uu eeran. Hojiin namoota daandirra jiraatan kaasuu eegalamee turus, namoonni kaafaman haaraan bakka bu'uun akkasumas kanneen kaafaman bakka jijjiirratanii deebi'uun rakkinichi akka furmaata hin arganne godheeras jedhan.Dhaabbileen hojii kanarratti itti fufiinsan hojjetan dhabamuunis rakkinichi akka hin furamne gumaacheeras jedhan."	https://www.bbc.com/afaanoromoo/oduu-55273668
health	Haal-dureewwan fayyaa Doonaald Tiraampiif yaaddoo uuman maal fa'i?	Pireezidaant Doonaald Tiraamp akka Covid-19n qabamuuf wantoonni sababa ta’an jiru – umuriisaa, ulfaatinnasaa fi dhiira ta’uunsaa carraa inni Covid-19n haalaan akka dhukkubsatu isa taasisaniidha. Doonald Tiraamp ulfaatinnisaa kiiloogiraama 74 yoo ta’u, ‘Body Mass Index (BMI) isaa 30 ol ta’a – kunis nama furdinna garmalee qabu isa taasisa. Covid19n qabamuun Tiraamp maal jijjiira? Umuriin dhukkubbii hamaa keessa galuuf sababa jabaadha, kunis namni akka hospitaala galuu gochuun cinatti al tokko tokko du’aaf nama saaxiluu danda’a. “Namoonni baay’een dhukkubsatanis fayyuu danda’u,” jedhu Dr Biharat Pankhania Yuunivarsiitii fayyaa Eksitar irraa. Qorannoon guutuu addunyaarratti taasifame akka mul’isutti namoota umuriinsaanii 75 ta’an 25 keessaa namni tokko yoo Covid-19 qabame du’uuf ni saaxilama. Akkasumas namoota umuriinsaanii 85 ol ta’e torba keessaa namni tokko ni du’a, namoota umuriinsaanii 90 ol ta’e afur keessaa namni tokko ni du’a. “Umuriin dhukkuba onnee, sombaa, sukkaaraa gosa lammaffaa yookiin dhukkuboota biroof sababa ta’uu danda’a,” jedhu Yuunivarsiitii Kaambiriijiitti piroofeesar kan ta’an Raavindiraa Guptaa. Furdinni garmalee dhukkuboota hamoo biroofis nama saaxiluu danda’a. Ragaan Fayyaa Hawaasaa Ingilaand akka mul’isutti furdinni garmalee carraa namni tokko hospitaala ciisee yaala argachuu isa barbaachisuuf akkasumas du’aaf nama saaxila. Dabalataanis furdinni garmalee dhukkuba sukkaara gosa lammaffaa fi dhukkuba onneef  saaxila. Marroo duraan Covid-19 dubartoota caalaa dhiirotatu yaala hospitaalaa argachaa kan turan. Kanaanis dhiironni %60 ta’an sababa Covid-19 du’aa turan. “Dubartii fi dhiira jiddutti garaagarummaan madiinummaa ni jira,” jedhu Piroofeesar Raavindiraa Guptaan. Ta’us garuu dhiironni rakkoo fayyaatiif haalan saaxilamu. Doonaald Tiraampiif kun maal jechuudha? Rakkinni jiru miidhaa vaairasichi namoota dhuunfaarratti geessisu tilmaamuun ulfaataa ta’uusaati. Haalli fayyaa namoota umuriinsaanii 74 ta’e haalaan garaagarummaa qabata akkasumas miidhaan vaayirasichi isaan irra geessisuu danda’us akkasuma. Hamma ammaatti Doonaald Tiraamp mallattoo agarsiisee yoo ta’ellee wanni beeknu hin jiru. “Innis haal-dureewwan Covid-19’f sababa qaba jechuun mallattoo agarsiisa, haalaan dhukkubsata yookiin miidhama jechuu miti,” jedhan Koolleejjii Kiingisi Landan irraa Dr Nathalie McDermott. Dabalataanis akkas jedhan: “Inni pireezidaantii Ameerikaati, kanaaf tajaajilli fayyaa addunyaarratti fooyyee qabu argata”	https://www.bbc.com/afaanoromoo/oduu-54390739
technology	Maqaa-malleeyyii፡ Haakaroonni odeeffannoo hatan attamiin Puutiin dadhabsiisuuf hojjataa jiru?	"Gareen maqaa-maleeyyii (Anonymous) weerara Yuukireen dhaabsiisuuf jechuun Vilaadimiir Puutiin irratti erga ''waraana saayibarii'' labsaniin booda Raashiyaa odeeffannoo haleellaa saayibariitiin muddaa jira. Namoonni garee kana jalatti socho'aa jiran heddunis kaayyoo, malaafi karoorasaanii BBCtti himaniiru. Erga waraanni Yuukireen eegaleen booda haleellaawwan odeeffannoo saayibarii taasifaman keessaa tokko haleellaa odeefannoo garichi TV Raashiyaa irraatti raawwate kanneen eeramu keessaa tokko. Haleellichis viidiyoo gabaabduu irratti boombiiwwan Yuukireen irratti dhofamaniifi loltoonni waa'e dhiibbaa waraanichaa yoo dubbatan agarsiisuun sagantaaleen idilee yoo adda citan mul'isa. Viidiyichis gara torbanoota sadiif qoodamaa kan ture yoo ta'u, marsariitii haakaroota maqaa-maleeyyii (Anonymous) kan hordooftoota miiliyoonota qabu irrattis gadhiifameera. Kanaanis yeroo gabaabaa keessatti nammota miiliyoonotaan ilaalameera. Taateen kunis mallattoowwan Anonymous kan qabu, haala diraamaatiin kan qophaa'efi kan salphaatti qoodamuudha. Akka haleellaa haakaroota odeeffannoo gara biraa adda baafachuuf cimaa miti. Garee xixiqqoo Anonymous keessaa tokkos taatee haakii gochu (odeeffannoo butuu) kanaf itti gaafatamaa ta'uufi daqiiqawwan 12f tajaajilawwan TV to'achu akka danda'an dubbateera. Namni jalqaba viidiyicha qoodes dhugaa ta'usaa mirkanneeffachuu danda'eera. Elizaan Ameerikaa kan jiraattu yoo ta'u, abbaan ishee Raashiyaa jiraatanis yoo tamsaasni TV isaanii adda ciccituu isheef bilbila. ''Yoo taateen kun mudateetti abbaankoo naaf bilbilanii, 'Yaa Waaqaa, dhugaa nutti agarsiisaa jiru!' jedhan. Kanaafuu anis waraabachu danda'eera. Isaan boodas nan maxxanse. Innis hiriyyaansaa tokkoos arguu natti hime.'' Rostelecom dhaabbata Raashiyaa tajaajilawwan haaki taa'an bulchu yoo ta'u kanarratti yaada kennuu hin barbaadne. Qaamooleen odeeffanoo butan kunneenis Puutiin namoota nagaa Yuukireen irratti haleellaa raawwataa jira jechuun ragaa dhiyeessan. ''Nagaa Yuukireen deebisuuf yoo homtu hin raawwatamne, haleellaa Kiremiiliin irratti raawwatamu ni cimsina,'' jechuu dhaadataniiru. Gareen Anonymous kunis marsariitiiwwan Raashiyaa dogongorsuun alattis odeeffannoowwan mootummaas fudhadheera jedhe. Hojjattuun Dhaabbata nageenya saayibarii- Red Goat jedhamuu Liizaa Foorte akka jedhaniitti, ''haleellaawwan hanga ammaa taasifaman kan buu'aa buusu jedhamaniidha.'' Qaamoleen kunneenis haga ammaatti madda odeeffannoo sadarkaa olaanaan dhiphisaa haleellaa raawwachaa turan. Kana raawwachuun ammoo salphaa yoo ta'u, marsariitiiwwan yeroof tajaajilaan ala taasisa. ''Gochaan TV butuu garuu kalaqaa dinqisiisaasha. Cimaas natti fakkaata,'' jedhan. Maqa-malleessi ykn Anonymous eenyu? Anonymous marsariitiiwwan Raashiyaa barbadeesseera. Forteen akka jedhaniitti kunis marsariitiiwwan to'achuun qabiyyeesaanii geeddaru hammata. Hanga ammaattis haleellaawwan burjaajinaa fi salphina qaqqabsiisaniiru. Garuu ammoo ogeessoonni saayibarii roogeessummaa haakarootaa erga waraanaatii as dabalaa dhufeen baay'ee yaadda'u dubbatu. Garichi akka tasaa neetworkii hospitaalootaa balleessuu ykn hidhatawwan komunikeeshiinii kompitarootaa murteessaa ta'anitti hidhata qaban adda kutuu danda'u jedhanii yaadda'u. ''Waan akka kanaa takkaa argee hin beeku,'' jetti Imilii Taayilar Barruu Imaammata Saayibarii irraa. ''Haleellaawwan balaa qaqabsiisuu danda'u. Haleellaawwan cimuus ni danda'u ykn namni tokko akka tasaa dhaabbata namoota nagaaf murteessaa ta'e irraan miidhaa qaqabsiisu danda'a,'' jechuun yaaddoo qabdu ibsiti. Anonymous waggootaaf akka ammaatti si'oomee hin beeku. Roomaan lammii Yuukireen kan hojii kalaqa teknooloojii hojjatu yoo ta'u, hogganaa garee haakarootaa 'Stand For Ukraine' jedhamuuti. Hanga Raashiyaan biyyasaa weerartuutti Anonymous waliin hidhata omaatu hin qabu ture. Inniifi gareensaas wayita marsariitii Eejansii oduu motummaa Raashiyaa -Tass jedhamu butaniitti, yeroo gabaabaaf ergaawwan farra Puutiin maxxansuufi aasxaa mallattoo gareesaan itti dabalu hima. Romaan mana jireenyaasaa Kiviiv keessaa waraana Yuukireen deeggaruuf garee qindeessuun marsariitiiwwan, appiiwwan andiroid fi kkf uumuun yaalii lammiilee Yuukireen deeggaraa jiraachu dubbata. ""Yuukireeniif qawwee hidhachuuf qophaa'aadha. Ammaaf garuu karaa tekinooloojii kompitaraatiin bu'aa gaariin kenna. Kanaafuu teeknooloojii odeeffannoo kanatti fayyadamee haleellaa ittisuu qindeessuuf kompitaroota lammatti gargaaramuun mana keessan jira,'' jedha. Garichi yeroo muraasaaf tajaajila tikkeettii baabuura Raashiyaa kan naannoo akka hatee ibsulleen BBCn garu madda walabaa irra hin mirkaneeffanne. ''Hanga si ykn firoota kee irratti yaaddoo uumuutti gochaawwan kunnen seeraan alaafi dongongora'' jechuunis sirrii miti jedhee falma. Garee haakaroota biraan gama Poolaandii maqaa Squad 303 jedhuun moggaafamee ka'ees kan biraati. Moggaasni maqaasaas garee bara Waraana Addunyaa Lammaffaatti waraanaa Poolaandiitti beekameedha. ''Anonymous waliin yeroo hunda ni hojjanna. Amma akka miseensa garichaattiin of lakkaa'a'' kan jedhu ammoo garee moggaasa loltuu waraana addunyaa lammaffaa qabate kana. Suuraan isaa akka bahu barbaaduu baatulleen miseensi garichaa kan biraa tokkoos, suuraa koffiiyyaafi maaskii Yuukireen fakkaatu ergeera. Haala keessa jiruus, ''guyyaa qawwee qabadhee oleen halkan ammoo garee Anonymous waliin maxxansaa bula'' jechuun ibse. Garichi marsariitii hawaasni gara lakkoofsa bilbila Raashiyaatti ergaawwan dhugaa waa'ee waraanichaa akka ergan dandeessisu umeera. Kanaanis ergaawwan gabaabaa miiliyoona 20 ol fi ergaawwan WhatAspp akka ergamaniif mijeessineera jedhu. Gareewwan lamaan kunneen akka jedhaniitti wal ta'uun hanaga ammaatti gumaacha heddu Yuukireeniif taasisan. Gareen kunis gochaa seeraan alaa raawwachuu attamiin akka mirkaneessu gaafatamee, odeeffannoo dhunfaa kamuu akka hin hannee ykn akka hin qodne ibsuun odeeffannoodhaan waraana mo'achuuf Raashiyaatti dubbachuuf yaalaa jirra jedhe. Guyyoota ittaananiittis hojii odeeffannoo haaki gochuu dhiibbaa olaanaa geessisan raawwachuuf karoorfataa jiraachu dubbatan. Gareewwan Raashiyaatti argaman Yuukireen irratti haleellaa raawwataa kan jiran ta'ulleen haallisaan kan hir'ate fakkaata. Ammajjii irraa kaasee Raashiyaarratti haleellaawwan qindaa'an sadi raawwatamaniiru. Sirnoota kompitara Yuukireen lakkoofsaa gadaanaa qaban irratti haleellaawwan cimaan ''wiper' sadii yaalameera. Haleellaa guyyaa Roobii  raawwatameen boodas viidiyoo Pireezidanti Zeleniskiin  sobaan qindaa'ee buufata TV Yukireen 24 irratti mul'atee ture."	https://www.bbc.com/afaanoromoo/oduu-60813172
health	Finfinnee: Ogeeyyiin fayyaa wiirtulee Covid19 keessa hojjetan 'waadaan nuuf seename hin raawwanne' jedhan	"Wiirtulee koronaavaayirasii to’achuuf waajira eegumsa fayyaa Finfinnee jalatti dhaabatan keessa ogeessonni fayyaa hojjetan waadaan yeroo garaagaraa isaaniif seename akka hin raawwatamne komii dhageessisan. Weerarrri kun erga mudateen booda dhiibbaan ogeessota irra jiraatu tilmaamuun mootummaan cinaa akka dhaabatu himee ture. Haaluma kanaan manni maree ministeerotaa kora dhaabbataa 83ffaa Caamsaa 14/2012 gaggeesseen ogeessotni  namoota Covid19n qabamaniif tajaajila kallattii kennan durgoon addaa akka kaffalamuuf murteessuu ogeessonni fayyaa BBCtti himaniiru. Manni marichi akka ogummaa fi haala hojii isaanitti qarshii 1150 hanga 300 guyyaatti akka kaffalamuuf murteessee ture. Haaluma kanaan wiirtuuleen fayyaa mootummaa federaalaan bulan kanneen akka Eekkaa Kotabee, Hospitaala Phaawuloos, Hospitaala Mileeniyamiifi naannolee tokko tokko keessattis durgoon kaffalamuu ibsu ogeessonni kunneen. Haa tahu malee buufataaleen fayyaa fi hospitaalonni muraasni waajjira fayyaa Finfinnee jalatti bulan hanga yoonaa ogeessaaf kaffaltii akka hin kennine ogeessonni kunneen dubbataniiru. ‘’Erga qajeelfamichi bahee as nuuf kafalama jennee eegnee dadhabnaan falmuutti kaane,’’ jedhu kutaa magaalaa Gullalleetti hojjetaa wiirtuu Covid19 kan tahan Obbo Diinoo Jamaal. Ogeessonni fayyaa 1158 tahan bakka buutota isaanii filachuun maaliif akka isaaniif hin kaffalamne gaafachaa jiraachuu himaniiru. Bakka buutota kunneen keessaa tokko kan tahan Obbo Kadiir Sahaalii yeroo weerarichi biyya galee, namni baqataa turettillee dirqama ogummaa isaanii bahachuu dubbatu. Ogeessi maqaan isaanii akka hin eeramne gaafatan immoo yeroo kaffaltii dabalataa argachuun hin danda’amnettillee hojjechaa turuu dubbatu. Haa tahu malee hojii kana jalqabanii ji’a lama keessatti akka hojiirra oolu qajeelfamni bahe milkaa’uu dhabuun komii akka isaanitti uume dubbatu. ‘’Waa’elootni waajjira fayyaa Finfinnee deemanii gaafatan, bajatni hin jiru jedhamaniitu deebia’an. Yoo bajatni hin jiru tahee, durumaa akkamiin eeyyamame,’’ jedhu. Gaaffii kana irra deddeebiin dhiyeessanillee deebii quubsaa  argachuua akka hin dandeenye dubbatu. ''Kaffaltichi gara birrii miiliyoona lamaa ijaa tahuuf akka isaanitti ulfaatuufi ogeessonni wiirtuu Covid19 ala jiran caalaatti saaxilamoo tahuufi isaaniin dabalachuu dhabuun raawwiidhaaf mijata miti, deebiin jedhu akka isaaniif kenname,'' Obbo Diinoon dubbatu. Ministeerri eegumsa fayyaa immoo dhimmichi nan ilaallatu jechuufi amma kaabinee magaalaa Finfinneef xalayaa barreessanii eeggachaa akka jiran himu. Manni marichaa ifatti ogeessota fayyaa kallattiin Covid19 irratti hojjetaniif qajeelfama baase, ogeessota kallattiin hin hojjenne fayyaduuf jecha haala raawwii geeddarame jechuun qeeqaniiru. Dhimma kanarratti komiin isaan siviil sarviisiidhaaf dhiyeessan ‘yoo hin barbaanne gadhiisuu dandeessu, namni hojii barbaadu baayyetu jira,’’ deebii jedhu akka argatan himu. Dabalataan yeroo Injinar Taakkala Uumaan kantiibaa turanitti manni akka isaanif kennamu waadaan galamee odeeffannoo barbaachisu galchanii kan turan tahus, amma garuu ‘daataa funaanaa’ jirra deebii jedhu hanga yoona akka isaaniif hin kennamne dubbatu. Duraan waan isaan gaafatan tahuu baatus erga waadaa seenamee silaa raawwatamuu qaba jedhu. Dhimma gibira hir’isuu Hakiimni waliigalaa maqaan isaanii akka hin waamamne gaafatan hanga yoonaa gibirri galii akka hin kaane fi 'duty’n' ykn durgoon hojii dhaabbata fayyaa kam keessattillee sirnaan akka hin kaffalamne dubbatan. ‘’Ogeessi hundi vaayirasichaaf saaxilamaa dha yoo jedhame inshuraansiin kennamuufi qaba. Unuun maatiin otoo sinii kaffalamuu eessa dhaqattan nuun jedhu."" Seeruma isaan baasan gaafachaa jirra. Maaliif daddabsu, uummanni gibirri isiniif hafeera jedheetu yaada,’’ jedhu Oboo Kadiir. Kana booda tarkaanfii attamii akka fudhatan BBC’n gaafannaan,’’hojii dhaabuuf hin yaadne, hojiin akka addaan hin cinnee fi kan bakka bu’oota ergine"" jedhan. ""Uummannis akka nuu beekuuf gama miidiyaan himachaa jirra. Haala koree keenyaa ilaallee gara mana murtii deemuu dandeenya,’’ jedhan Obbo Diinoon. Deebii  Waajira Fayyaa Finfinnee Doktar Mulugeetaa Indaala Waajira Fayyaa Finfinneetti itti gaafatamaa itti aanaan dha. Akka isaan jedhanitti  qajeelfamni kun erga baheen booda  raawwachiisuuf rakkoon isaan mudateera. Qajeelfamichi jalqaba warra kallattiin dhukkubsattoota Covid19n qabaman ogeessota yaalaniifi ittisa dhukkubichaa irratti hirmaataniif ture durgoon addaa sun kan eeyyamame. Haa tahu malee ogeessi hundu kallatti fi al-kallattiin hirmaachaa waan jiraniif raawwachiisuun nu rakkise jedhu. Kana malees naannolee fi bulchiinsonni magaalaa haala isaaniif mijatuun qajeelfamicha akka hojiirra oolchan waan eeyyamuuf filannoo garagaraa fayyadamuun hojiirra oolchuuf yaalii taasisuu dubbatu. Kana malees gaaffiin bajataa raawwiidhaaf danqaa birradha jedhu. ‘’Bulchiinsi magaalattii baasii guddaarra waan jiruuf sana baachuu waan danda’u miti,’’ jedhu. Kanaaf akka filannoo  biraa fudhatme erga weerarichi biyya seeneen as ogeessota fayyaa Covid19 irratti hojjetaniif gibira irraa hir’isuu dha jedhu. ‘’Ogeessonni gama kamiinuu jiran ofiin balaaf saaxilaniitu hojjechaa jiru. Sanbbattan, halkan galanii hojjetu kanaaf immoo kaffaltii ni kennina. Kaffaltii kanarraa gibirri akka hin kutamne fi bulchiinsichi ofii akka kaffalu kan jedhuun murtaa’e,’’ jedhan. Jalqaba qajeelfamichi ogeessota balaa tasaa irra hojjetan yaaduun kan bahe tahus, booda weerarichi babal’achaa yoo deemu namooti hirmaatan baay’achaa deemuun geeeddaramaa dhufe jechuun Dr Mulugeetaan BBCtti himan, Dhimma kanarrattis hojjettoota waliin marii taaisuu himuun ogeessota irraa deebii gaarii argachuu himu. Ta’us komiin jiraachuu osoo hin haaliin tarkaanfii isaan fudhatan naannoleen isaan hordofaa jiraachuu dubbatu. Komii ka’uun faallaa kaan immoo ‘’hundi keenyi balaaf saaxilamnee otoo hojjennuu muraasaaf qofa kaffalamuun sirrii mitii,’’ jedhanii kan gaafatan immoo jiru, jedhan. Dhimma galii irraa gibirri akka hin kutamne taasisuu immoo dhaaboti fayyaa bulchiinsa magaalattii keessa jiran hunda irraa odeeffannoon waan funaanameef guyyoota muraasa keessatti ni hojiirra oola jedhan. Dhimma manni ogeessotaaf kennamuuf waadaa seename hin raawwanne jedhuufis deebii kennaniiru. ‘’Manni ni kennama waan jedhu akka bulciinsaafi waajiraatti hin jiru. Ogeessa hangamtu mana ofii qabaa hin qabu kan jedhurratti odeeffannoo sassaabuuf bulchiinsi magaalaa gaafachuu qofan beeka.Manni kennama waanti jedhu garuu hin jiru,’’ jedhan"	https://www.bbc.com/afaanoromoo/oduu-54745864
sports	Chaampiyoons Liigii Awurooppaa: PSG fi Cheelsiin mirgaan galan	Taphoota Chaampiyoons Liigii Awurooppaa Roobii galgala taphataman lamaan Cheelsiin 2 fi 0n Poortoo yoo mo'atu, PSGn ammoo 3 fi 2n Baayer Muuniik injifateera. Kiliyaan Mbaappee goolii sadi keessaa lama lakkoofsisuun kilabni isaa Paris St-Germain, chaampiyoonaa bara dabree kan tahan Bayern Munich dirreessaanirratti mo'ataniiru. Gama Cheelsiin ammoo erga tapha Pirimeer Liigiin haala hin eegamneen West Biroomin mo'amanii booda, tapha gaarii agarsiisuun morkattootasaanii Poortoo mo'atan. Taphni PSG fi Muunik kun bara dabre tapha waancaaf falmatame ture. Taphichis si'aa'ina cimaan kan taphatamaa ture oggaa tahu, silaa ammallee irra deebiin jarri lamaan kun waancaaf taphatanii dassa ture - hin ta'uuf malee. Taphattoota isaanii qaxalee tahan keessaa kan ganni isaa 22 Mbaappen daqiiqaa sadi gidduutti goolii isa jalqabaa lakkoofsise. Boodarras Marquinhos tokko itti daruun lamaafi duwwaan kan dursaa turan tahus, jifataan Muunik Eric Maxim Choupo-Moting boqonnaan dura tokko galchuun 2fi 1n boqonnaa bahan. Baayer Muunik taphasaanii cimsachuun Tomaas Muller goolii lammaffaa galchuun walqixa tahan. Kana booda namuu si'aa'inaan taphicha hordofuu eegale. Tahus garuu otoo baay'ee hin turiin, dargaggeessi qaxaleen sun galchii isaaf lammeessoo, kilabichaaf ammoo sadeessoo galchuun taphichi akkasiin obba'e. Cheelsiif ammoo galchiin jalqabaa Mason Mount boqonnaan dura galche, hamileesaanii Pirimeer Liigii gubbaa gadibu'eef jajjabina taate. Kilabni kun Sambata dabre West Biroomiin 5 fi 2n haala hin eegamneen erga mo'amanii booda, Kepa Arrizabalaga fi Antonio Rudiger ammoo bakka leenjiitti waldhabanii turan. Ben Chilwel ammoo galchii ishee lammaffaa kilabichaaf lakkoofsisuun, aaragalfii uumeef. Miira kanaanis marsaa lammeessoo Kibxata taphatu. Mbaappeen taphoota Chaampiyoons Liigii baranaa irratti hirmaate saddeet irratti galchii saddeet lakkoofsiseera. Goolii Roobii galche lamaan kana dura, tapha Baarseloonaa irratti goolii sadiin hatiriikii hojjetee ture. ''Akkuma Baarseloonaatti dubbadheen, tahoota akkasii nan jaaladha. ''Yeroo hunda mo'achuu baadhus... garuu kanan as dhufeef dhokachuuf miti. Taphoota akkasii nan jaaladha, goolii murteessoo taate galchuun ammoo guddoo dansa,'' jechuun dubbate Mbaappeen. Taphni morkattoota lamaanii gidduu marroon lammeessoo, Paarisitti Kibxata Ebla 13 taphatama.	https://www.bbc.com/afaanoromoo/oduu-56672345
politics	Walitti bu'iinsa Libiyaa: Balaan Raashiyaafi Tarkii Siriyaa biraa Afirikaa keessatti uumaa laata?	Liibiyaan yeroo hamaa goolabaa kan jirtu fakkaattuyyuu biyya wal-waraansa waliiniin raafamaa baate gatii taateef haalli foyya'aa akka dhufu waanti mirkanaa  jiru. Bara darberraa kaasee nama jabaa baha Liibiyaa kan jedhamu Jeneraal Kaaliifaa Haaftaar magaala guddoo biyyattii Tiriippooliidhaan to'achuuf yaalaa ture. Tarkiin mootummaa Tiriippoolii Mootummoota Gamtoomaniin beekamti argate waliin lolatti makamteetti. Loltoonni Jeneraal Haftaar meehsaalee Raashiyaan gargaartu waliin gara duubaatti deebi'aa jiru. Ammallee kun lammiileen Liibiyaa nagaa argachuu hin agarsiisu. Biyyi isaanii boba'aan badhaate mirga isaanii akka kabachistu dha abjuun isaanii. Mirgas,nagaas hin qaban. Warreen mana isaanii hin dhabne weerara Covid19n booda mana isaanii cufataniitu jiru. Haleellaan akka irra hin geenyes sodaatu, waraanichi kiliinikaa fi hospitaala baayyee barbadeesseera. Lixa Libiiyaattii qofa namooti 200,000 qe'ee isaaniirraa buqqa'aniiru jedha dhaabbati Hiyuumaan Raayits Wooch. Egereen Liibiyaa maal fakkaata? Hojjettuun Hiyumaan Raayits Waach Haanaan Saalaah Liibiyaan 2011 irraa qabee biyya abbaa hin qabne taatee jirti jetti. Qaamoti waraanaa gama kamiinuu jiran namoota nagaa akka malee miidhaa turan,keesumaa gama Jeneraal Haaftaariin haleellaawwan yakka waraanaa tahuu danda'an galmaa'aniiru jetteetti. Amma amanuuf rakkisus jalqaba yeroo Koloneel Gaadaafiin angoorraa bu'an Liibiyaan egeree gaarii waan qabaattu fakkaatti ture. Liibiyaan galaana Meditaraaniyaanii waliin daangaa km2000 qooddatti,iddoowwan hambaa seenaa Xaaliyaanii waliin qixxee tahanis qabdi. Garuu Liibiyaan waggaa kudhan dura kan diigamuu jalqabde ammallee barbadaa'aa jirti. Erga Koloneel Gaadaafiin aangoorraa bu'anii biyyattiin sirnaan bultee hin beektu. Namoonni itti gaafatamummaa mootummaa gurguddaa irra jiran waan mootumma hunda qabataniitu turan. Lammiileen Liibiyaa qabsaa'ota ofiin jedhan immoo biyyoota jajjabaa irraa gargaarsa gaafachuuf qophii hin turre. Biyyooti alaa gama isaaniin immoo erga Gaadaafii buusaniin booda hojii xumurree jedhan.Biyyi akka ijaaramtu gargaaruun seenaa biraa dha. Biyyattiin bulchiinsota xixxiqqootti hirmuuf yeroo hin fudhanne. Milishoonni ajandaa ofii gatii qabaniif  qawwee isaanii lafa kaa'uu hin fedhan. Marii fi araarri gama dippiloomaatotaa fi biyyootaan taasifames hin milkoofne ture. Jeneeraal Haaftaar bara 2014tti garee warra Islaamummaa dhaadhessu Beengaazii irraa balleessuun  of jabeessee mula'te. Jeneraalichi Liibiyaa keessatti beekamaa dha. Gaaadaafiin akka aangoorraa bu'uuf Ameerikaa,Vajiniiyaa taa'ee shira xaxaaa ture. Dhumarratti Jeneraala kanaafii mootummaan Tiriippoolii bulchu gidduu lolli eegale.  Biyyattiin immoo silumaa diiigamaa jirti kan caalu tahaa dhufte. Liibiyaa eenyutu to'achaa jira? Warreen Ministira Mummee Faayez al-Siraaj deeggaran• Tarkii• Kaataar• Xaaliyaanii Warreen  Jeneraal Haaftaar Kaaliif deeggaran•  Yuunaayitid Arab Imireets• Joordaan• Masrii•  Raashiyaa• Firaans Yeroo waraanni walii waliinii jiraatu humnooti alaa gidduu galuun waan hin hafne dha. Liibiya irraa baayyeetu fedhii qaba. Kuufamni boba'aan Afrikaa inni guddaan achitti argama. Uummata immoo miiliyoona torba qofa qabdi. Qubsumaan immoo faallaa ardii awurooppaa waan jirtuuf boba'aa karaa Meeditaraaniyaanii daldaluuf mijataa dha. Biyyoota oomisha boba'aan naannichaa wal dorgomaa karaa balaa qaburra deemaniiti oomisha isaanii daldalu. Ameerikaan humnoota lameen kana yeroo garaagaraa jajjbeessaa turte.Ejennoon ishees ifaa miti. Amma sodaan inni guddaan pireezidaantiin Raashiyaa akkuma Siiriyaa keessatti hundee jabeefate Liibiyaattis akka irra hin deebine dha. Waraannii Liibiyaa kan Siiriyaa fakkaachaa jira. Egeree fi carraan biyyoota lamaan kanaa harka humnoota alaati jira. Tarkii fi Raashiyaan waliigaltee karaa hoggantoota isaanii Siriiyaa irratti raawwatani dha kan isaan Liibiyaa keessatti raawwachaa jiran taha. Dirreen waraana isa olaanaa Barreessaan Jarman Woolfaarm Laachar addaan diigamuu Liibiyaa irratti kitaaba barreesse, pireezidaantonni Tarkii fi Raashiyaa isa Jeneeraalichi Tiriippoolii haleelu dhaabsisanii miidhama qaqqabuuf itti gaafatamummaa fudhachuu danda'u ture jedha. ''Waa'ee biyyoota alaa lamaan dhiibbaa Liibiyaa irratti uumuuf wal dorgomaa jiraniitii haasa'aa jirra fedhiin isaanii kunis itti fufuu mala,'' jedheera.Kuni garuu humnoota kaaniifi ummata biyyattiin fudhatma qabaachuu nan shakka jedheera. Waraanni itti aanu guddaan iddoo Taarhunaa jedhamtutti gaggeefama. Kunis Magaala guddoo biyyattiirraa kibba-bahatti km 90 fagaattee kan argamtu dha. Nannoon kun humnoota Jeneraal Haaftariin kan qabame yoo tahu, loltoonni baayyeen loltoota duraanii Gaadaafii al-Qaaniyaat jedhamani dha. Mormitoota Gaadaafii kan turaniifii amma immoo mootummaa Tiriippoolii kan deeggaranis gara Taarhunaatti adeemaa jiru. Bulchiinsa duraanii waraanuun ammallee dhimma Liibiyaa hin dhumne dha.	https://www.bbc.com/afaanoromoo/oduu-52872243
sports	Jaalalleewwan uffata ispoortii Arjentiinaa fi Faransaayiin gaa'ila raawwatan	Deeggartoonni kubbaa miilaa Kibba Indiyaa bulchiinsa Keralaatti argaman jaalala kubbaa miilaaf qabaniin addatti beekamu. Biyya isaaniitti garuu kubbaa miilaa osoo hin taane gosa ispoortii kirikeetiitu baay'inaan jaalatama. Dilbata darbe addunyaan tapha Arjentiinaa fi Faransaay daawwachaa ture. Bulchiinsa kanattis namuu taphuma kana daawwataa ture. Garuu sagantaan biraa tokkoos ture. Guyyaan kuni guyyaa cidha jaalalleewwan Sachii R’ fi R Atira jedhamani ture. Daawwattoota kumaatamaan lakkaa’aman tapha Arjeentinaafi Faransaay hordofuuf karaarratti walitti qabamaniif iskiriniiwwan dhaabamee ture. Jaalalleewwan gaa'ela raawwatan kun tapha miidhagaa kanarratti garee fedhan deeggaruu itti fufan. Dilbata yeroo taphni Waancaan Addunyaa inni xumuraa taphatamurra jalaa bu’e kanatti jarrii lamaan waa’ee cidhasaaniirratti harka caalu waliigalaniiru. Haata’u malee, tapha xumuraa kanarratti garee kubbaa miilaa deeggaranirratti walii galuu dadhaban. Sachin taphataa collee Arjentinaa Li’oneel Meesii baayyee dinqisiifata. Atiraan ammoo garee kubbaa Faransaay deeggarti. Jaalalleewwan lamaan Faransaay fi Arjentinaan istaadiyeemii Luseyil jedhamutti otoo tapha hin eegaliin sa’aatiiwwan muraasa sagantaa magaalaa Kochi jedhamutti qopheeffatani gaa'ila raawwatan. Jaalalleewwan lamaan faaya miidhaginaa fi uffata aadaa uffataniiru. Garuu garee deeggaraniis irratti uffatan. Sachin uffata ispoortii taphataa Arjentiinaa Mesii lakkoofsa 10 qabu yoo uffatu, Atiraan [haati warraa] ammoo uffata taphataa sarara fuulduraa Faransaay Kiliyaan Mibappee uffatte. Gaazexaan biyyattii Malayalaa Manorama jedhamu akka gabaasetti, sirna cidhasaanii booda jaalalleewwan gaa'ela raawwatan kunneen yeroo simatamanii fi laaqana nyaatan gara mana Sachiinitti deebi’anii taphicha ilaaluuf muddamaa turan. Arjentinaa rukuttaa penaaliitiin 4-2’n Faransaay injifachuun Liyooneel Mesiin waancaa fudhate. Keralaatti deeggartoonni Mesii hedduun injifannoo Arjentinaa alaabaa mirmisaa fi richitii kutaalee biyyattii keessatti dhukaasuun ayyaaneffataa turan.	https://www.bbc.com/afaanoromoo/articles/cj7zmme3mmxo
sports	Taphataan Maanchester Yunayitaid Raashfoord miidiyaa hawaasaarratti arrabsoon sanyummaa itti cimuu himate	"Taphataan kilaba Maanchester Yunaayitid Maarkus Raashfoord miidiyaa hawaasaarratti arrabsoon sanymmaa irratti hundaa'e itti hammachuu dubbate. Raashfoord arrabsoon sanyummaa hedduun Sambata galgala erga isa qaqqabee booda dubbiin ""Namoomaafi miidiyaa hawaasaa"" sadarkaa hamaarra gaheera jechuun hangam akka arrabsoo kanaan miidhame ibseera. Taphataan umurii ganna 22 kun sababa nyaata dhabuun beela daa'imman irra gahu irratt ihojjechuu isaatiif badhaasa MBE badhaafamee ture. Haata'u malee, sababa ergaawwan arrabsoo hedduun Samabta darbe karaa Instagram isa qaqqabeen hamileen isaa miidhamteetti. Ergaawwan arrabsoo kun kan Raashfoorditti ergaman erga tapha Sambataa Arsenaal waliin gareen isaa xabateen qabxii malee 0-0 ba'uu isaatiin boodadha. ""Ani nama gur'aachadha.  Jireenyakoo guyyaa guyyaa keessattis eenyummaakootti booneen jiraadha,"" jechuun barreesse tiwiitara isaarratti. ""Namni tokkollee ykn yaadni tokkollee, akka wanti addaa natti dhaga'amu ana hin taasisu. Akka ani haariin deebii kennuuf eegdu taanaan dhuufama, salphaatti kana ana biraa hin argattan. ""Ani iskiriinshootiillee hin qoodu. Kana gochuun itti-gaafatamumma dagachuudha; ergaawwaan garakoo dhufan hundi isaaaniis kan gatii hin qabnedha. ""Ani ijoollee babbareedduu bifa hundaa keessaa ta'an ana hordofan nan qaba waan ta'eef isaan dubbisuu hin qabaniifan [of eeggannoo taaisaa]. Bifawwan mimmiidhagoo jajamuu qabanidha."" Waa'ee tapha Sambata irratti yeroo dubbatutti taphataan Arsenaal I'aan Raayit aanga'oonniifi kampaaniiwwan miidiyaa hawaasaa warroota nama arrabsan kana adda baasuudhaaf caalaa hojjechuu qabu jedhe. ""Yoo taphataan gur'aachi tokko sirriitti taphachuu dadhabe - ykn wantota akka imoojiifi wanta biroo hundaa kan duulan fakkaata. Karaan ittiin isaan qabuun danda'amu ni jiru. Sirriitti xiyyeeffatanii to'achaa hin jiran (aanga'oonniifi kampaaniiwwan miidiyaa hawaasaa). ""Kun wanta isaan harka walqabatanii hojjechuu qaban (aanga'oonniifi kampaaniiwwan miidiyaa hawaasaa jechuu)."" Taphataan duraanii sarara gidduuTootenhaam, Niiwuukasiliifi Ingilaand Jermeeyin Jenaas akka jedh: ""AnimMiidiyaaleen hawaasaa kun namoota kana akka natti agarsiisun fedha; ykn seeratti isaan dhiyeessuudhaaf waanan danda'u hunda gochaan jira kan jedhu isaanirraa dhaga'uun barbaada. Hanga ammaa maaliif akka jilbeeffannee (yaadannoo jooji Filooyid) taasisnu gaafataniif, kun gaaffii deebii barbaadudha."" Waldaan Kubbaa Miilaa ammoo Sambata ganama loogii bifa kamiirrattiyyu tarkaanfii fudhachuuf irra deebiin dubbatee ture. ""Miidhaa sanyiirratti hundaa'e jibbisiisaa kana keessatti hawaasa kubbaa miilaa hunda waliin tokkoomneerra,"" jedhe Waldaan Kubbaa Miilaa ergaa dabarseen. ""Kun hawaasa kam keessattiyyu fudhatama hin qabu."" ""Tapha hafe irratti, mootummaafi kampaaniiwwan miidiyaalee hawaasaa waliin taanee hojjechuudaan ergaawwan gochawwan loogii akkasii baballisan hunda ispoortii keenya keessaa balleessuudhaaf hojii keenya itti fufna."""	https://www.bbc.com/afaanoromoo/oduu-55876758
entertainment	Bara haaraa Itoophiyaa 2015 suuraaleedha	Barri 2014 darbee bara haaraan wayita seenu, abaaboon daraaree siddis yoo biqiluu, ganni bacaqii darbee birraan yoo eegalu, namaa loontu gammada. Kana qabuus kan hin qabnees guyyaa ALI Fulbaana tokko kabajee ooluuf asiifi achi jedha. Mee isin attamiin kabajattanii dabarsitan? Suuraalee jala bultii Fulbaana tokkoo lafa gabaatii walitti qindeessine kunooti.	https://www.bbc.com/afaanoromoo/oduu-62862988
sports	Kilaboonni kubbaa miilaa Inglizii duula lagannaa miidiyaa hawaasaa eegaluuf	Pireemiyer liigiin Inglizii, Supar Liigii dubartootaafi Liigiin kubbaa miilaa Ingliiz  guyyoota afuriif miidiyaa hawaasaa lagachuuf. Kilaboonni kunneenis murtee kana irra kan gahan loogiiwwaniifi miidhaawwan (abuse) miidiyaalee kanneen irratti argan mormuun. Mormiin miidiyaa hawaasaa fayyadamuu dhaabuun gaggeeffanu kunis Ebla 30 irraa eegala. Waldaa Kubbaa miilaa akkasumas waajiraalee dhimmichi nu ilaallata jedhan kan biraa dabalatee dhaabbanni tola ooltummaa 'Kick it Out' jedhamus lagannaa kana keessatti akka hirmaatu himame. Dura taa'aan dhaabbata 'Kick it Out' Saanjaay Baandaarii ''lagannaan kun hangam akka rakkanne mul'isuuf'' jedhaniiru. ''Ammaan tanattis kan nama gaddisiisu miidiyaalee hawaasaa gochaawwan hamaa ta'aniif saaxilamaa jiru.'' ''Nutis waliin ta'uun lagannaa kana kan taasifnuuf aanga'oonni ergaa keenya akka hubataniif. Tarkaanfii akka fudhatan barbaadna. Jijjiiramni akka ta'u barbaadna,'' jedha. Miidiyaaleen hawaasaa kanneen fuulasaanii dhoksuun hojii badii raawwataniif osoo hintaane maatii ispoortiif mijachuu qabaata jedha. Bara darbe bifa qaama isaa irratti hundaa'uun aleellaan (abuse) kan irra gahee tabataan Yunaayitid Deeviid Maakgoldiriik ''yeroonsaa amma'' jedheera. ''Waanti narratti raawwate xabattoota kaan biroo irras gaheera. Wanti ta'ee umamuu qabaata. Bifa bu'uureeffachuun miidhaa raawwachuun kaaniif salphaadha,'' jedha. Gooldriik Sanbata galgala xaba Biraayitan waliin tureen goolii tokko lakkoofsiisuun garichi akka mo'atu dandeessiseera. Tabataan kunis yaada xabichaan booda kenneen, ''Supar Liigii sa'aatiiwwan 48f dhabamsiifneera. Jibba sanyummaa balleessuun maaliif dadhabnee?'' jechuun gaafata. Xabataan sarara fuulduraa Biraayitan, lammii Faransaay Niil Mooteem haaluma walfakkaatuun miidiyaa hawaasaa irratti haleellaan irra gaheera. Tabataan kunis sagalee karaa Iskaay Ispoortiin kenneen, ''lagannaan kun sirriidha'' wayita jedhu dhagahameera. ''Tabattoonni karaa miidiyaalee hawaasaatiin miidhaa hedduutu irra gaha. Kana ofiirraa qolachu qabna. Ammas waliin dhaabbachuun keenya dansaadha,'' jedhe. Kilaboota dabalee qaamolee bulchiinsaa akkasumas waldaan murteessitoota kubbaa miilaa facbook, instaagraamiifi tiwiiratii guyyaa shaniif lagachuuf waliigalaniiru. Tobaniin dura gareen Siraansii Siitii jedhamu tokko sababii haleellaa tabattoota isaa irra gaheen torban tokkoof lagannaa taasisee ture. Tabataan Arseenaal duraanii Tiiyoorii Heenarii sanyuummaafi haala biraatiin haleellaan waan irra gaheef gutummaa guutuutti ofiisaa miidiyaalee hawaasaa irraa ofi qusachuu beeksiisun isaa ni yaadatama. BBC waliin turtii taasisee kan ture gaheessii waggaa 43 Heenariin ''gahee jechuun gaheedha'' jedhuun mormiisaa ibsate. Liivarpoolis erga tabattoota isaa gurraacha ta'an sadi irratti haleellaan raawwateen bodoa aarii isaa ibsuunsaa ni yaadatama. Kaayyoon lagannaa kanaas miidiyaalee hawaasaa jibba akka dhorkaniifi barumsa akka kennaniif ta'u ibsichi eereera. Motummaan Yunaayitid Kingdam kubaaniyoonni miidiyaalee hawaasaa gurguddoonni rakkinicha ittisuu yoo hindandeenye ta'e addabbii akka kaa'u akeekkachiisee ture. Dhaabbanni facebook ammoo Guraandhala keessaa tarkaanfii cimaa fudhachuuf akka yaadee himee ture. Facebook jalatti kan bulu instaagraam ammoo torban darbe keessa mala fayyadamtoonni  namoota hiriyaa isaanii hintaane irraa ergaan akka hinerggineef dhorku argadheera jedhee ture.	https://www.bbc.com/afaanoromoo/oduu-56882066
entertainment	"""Qaammee sirbuu deemeen sareen na ciniinte"" - Artiist Hawwii Tazarraa"	Baandii dubartoota qofaa qabu, badhaasa Siinqee, ayyaana Qaammee fi dhimmoota biroo irratti Artiist Hawwii Tazarraa BBC Afaan Oromoo waliin haasifteetti.	https://www.bbc.com/afaanoromoo/oduu-49671891
politics	Hakayindee Hichilemaa: ‘Tikee horii’ Zambiyaa pirezidantii ta’an	Hakayindee Hichilemaa yeroo shan yaalanii irra aanuu dhabaniis, dorgommi filannoo ja’affaan garuu pirezdaantii Zambiyaa ta’uun injifataniiru. Hichilemaa morkataa isaanii Pirezidant Edgaar Lunguu kan injifatan sagalee miiliyoona tokko oliin caaluuni. Garuu pirezdantiin haaraa kun eenyu? Kufaatii waggootii hedduu booda maliif milkaa'an? Hichilemaa ganna 59, yeroo of ibsan, dureessota Zambiyaa keessaa isa tokko ta’uun dura, “tiksee”, maatii isaaniif loon tiksaa akka turan himu. Pirezidaantummaaf kan filatamaniifi hogganaa paartii UPND kan ta’an Hichilemaan maqaa masoo HH jedhamuun beekamu. Maatii harka qalleeyyii keessatti dhalatanis, boodarra carraa barnoota bilisaa Yunivarsitii Zambiyaatti argatanii  achumaan UK Yunivarsitii Barmingahaamitti digirii MBA'n xumurani. Daldala, ijaarsa manneeni, turizimii, eegumsa fayyaa fi biroo irratti hojjachuun qabeenya guddaa horatan. Jireenya isaanii fakkeenya lamaan himuun qalbii filattootaa hawwate. Jalqaba akkatti diinagdeen biyya tokko socho'u baruuf biyyattiin daldalaa bu’aa qabeessaan buluu akka qabdu filattoota isaanitti himan. Lammata ilma qonnaan bulaa ta'u himuun biyyattii biyya oomishni hedduu keessatti argamu akka godhan dubbachuun qalbii qonnaan bultootaa hawwatan. Garuu milkaa’ina isaaniif ga’ee guddaa kan qabu dandeetti Hichelmaan dargaggoota waliin hariiroo uumuu irratti qaban ta’uu mala. Lammiilee Zambiyaa miiliyoona torba filannoo irratti sagalee kennuuf galmaa'an keessaa harki walakkaa ol namoota umurii ganna 35 gadi ta’anidha. Shanan isaani keessa tokko namoota hojii hin qabnedha. Paartiin biyya bulchaa ture Patriotic Front (PF) aangoo kan qabate bara 2011'tti waadaa “qaraxa xiqqaa, ummataaf maallaqa dabalataa fi hojii dabalataa” jedhuun ture. Garuu waadaa isaa dargaggoota hedduuf waan hin eegneef, isaanis miiliyoonaan deeggarsa Hichilemaaf ba’ani. Dargaggoota waliin malootni inni ittiin hariiroo uuman tokko miidiya hawaasummaa fayyadamuuni. Hichilemaan filattoota waliin hariiroo uumuuf miidiyaalee akka Facebook fi Twitter yeroo fayyadaman kun filannoo isa jalqbaa miti, dhiyeenya garuu mala isaa fooyyeessaniiru. Waggaa darbe viidiyoo mataduree “seenaa namoota pirofeshinaalaa lama..” jedhu gadhiisan. Viidiyoon kun Hichilemaa akka daldalaa haxxee ta’eetti, Lunguu [pirezidanticha] ammo akka nama maallaqa isaanii hunda dhugaatii fi shubbisaan fixeetti agariisse. Viidyoon kun “isa kamtu irra beekaadha?” gaaffii jedhu gaafata. Hichilemaan darbee darbee miidiyaa hawaasummaa irratti wantoota siyaasa waliin hariiroo hin qabne kan akka kubbaa miilaa irratti yaada isaa ni kennu, kun filattoota waliin hariiroo akka uuman fayyadeeraani. Lunguun mala wal fakkaata kana yaalanii turan garuu wanta dirqisiifamanii godhan fakkaatu. Hichilemaan takka takka haasaa dargaggoota biratti barame ni fayyadama. Kun bu’aa qabeessa ta’uu eegale. Hichilemaan hojii siyaasaa isaa keessatti nama abdii hin kuttanne akka ta’an agarsiisaniiru. Yeroo shan filannoo irratti injifatamuu isaanii dabalatee, siyaasa keessa galuu isaanii booda yeroo 15 akka hidhamanii turan irra deddeebiin ni haasa'u. Bara 2016tti konkolaataa pirezidantiif karaa waan hin kennineef himata biyya ganuun himatamanii to’annoo jala oolan. Mana hidhaa eegumsaa olaanaa keessa ji’a afuriif erga turanii booda bilisaan gadhiifaman. Haasaa injifannoo isaanii booda taasisaniin “hin yaadda’iin, homaa hin taatu, miidhaan sirra ga’uu ykn gaasii nama boochisuu kan sitti dhukaasu hin jiru,” jedhaniiru. Kana dura akka hogganaa mormituutti midhaan akkanaa isaanirra gahee ture. Hichilemaan dafanii hojiitti seenuu barbaadaniiru. Biyyattiitti hojii dhabeessummaa dabalatee jireenyi hedduu qaalii ta’aa jira. Liqaan dolaaraa biiliyoona 12 irra jira. Waggaa darbe Zaambiyaan dhala liqii kaffaluu dadhabuun biyya Afrikaa jalqabaa yeroo weerara koronaavaayirasii liqiirratti hirkatte taate. Liqii kaaniis kaffaluuf rakkataa jirti. Beekkamtiin Hichilemaa amma qaban, yoo rakkoo biyyattiin qabdu furuu yoo hin eegalu ta’e, ariitiin kufaa ademuu malu.	https://www.bbc.com/afaanoromoo/oduu-58248694
politics	Lammii Itoophiyaa magaalaa Naayiroobiitti karaa irraa butamee 'miila Bakar Waaree' ta'e	"Sadaasa darbe viidiyoon bilbila harkaatiin waraabame wayita lammiin Itoophiyaa Saamsoon Takilamikaa'eel guyyaa saafaa yoo butamu agarsiisu marsaalee hawaasaa irratti hedduu qoodamee ture. Keeniyaa magaalaa Naayiroobii walakkaatti namoota eenyummaan isaanii hin beekamneen konkolaataa isaa keessaa erga buufamee booda konkolaataa biraa keessa akka seenu godhamee fudhatame. Baatilee afur boodallee namni kun akka 'miila Bakar Waaree' achi buuteen isaa hin argamne. Aanga'oonni Itoophiyaa fi maatiin Saamsoon qaamolee nageenyaa Keeniyaa irraa deebii hin arganne jedhu. Miilan Mazgaboo, haati warraa Saamsoon Takilamikaa'el, maatiin ammallee sodaa fi rifaatuu keessa akka jiran, ijoolleen ishii guyyuu waa'ee abbaa isaanii gaafachaa jiraachuu dubbatti. ""Ijoolleen koo guyyuu dararamaa jiru. Viidiyoo wayita abbaan isaanii konkolaataa isaa keessaa harkifamee baafamee konkolaataa biraan fudhatamu agarsiisu arganiiru. Ergan guyyaa jalqabaa buufata poolisii Kilimaaniitti yaada koo kenne, poolisiin na dubbisee hin beeku. Namni tokko naaf hin bilbille."" Saamsoon Takilamikaa'eel dhalataa Tigraay yoo ta'u Naayiroobii keessa maatii isaa waliin waggoota 17f jiraateera. Hojii daldala boba'aa Finfinneefi Nayiroobii jidduutti hojjetuun jiraataa akka ture maatiin ni himu. Keeniyaatti ambaasaaddarri Itoophiyaa Mallas Alam mootummaan Keeniyaa qorannoo gochaa akka jiru itti himuun ala odeeffannoo biraa akka hin qabne BBCtti himan. ""Deebiin amma dura qabnu, imbasiin keenya hanga poolisiin biyyattii qorannoo goolabuutti haa eegu kan jedhudha. Ammallee odeeffannoo dabalataa eeggataa jirra,"" jedhan ambaasaaddar Mallas. Mootummaan Keeniyaa dhimmicharratti yaada akka kennu gaaffii BBC'n dhiyeesseef deebii hin kennine. Gareeleen mirgoota namoomaaf falman Keeniyaa keessa jiran bara darbe yeroo kam caalaa namoonni humnaan dhabamsiifamuun dabaluu himu. Gochawwan akkanaa keessatti ammoo poolisiin Keeniyaa qooda qabaachuu dubbatu. Dubbi himaan poolisii Keeniyaa Biruunoo Shiyoosoo garuu kana ni waakkatu. Poolisiin Obbo Saamsoon eessa akka jiru hin beeku, dhimmicha qorachaa jira jedhan Aab Biruunoon. ""Nuti lubbuu lammilee Keeniyaa ykn nama daangaa keenya keessatti argame kamuu eeguuf bobbaane. Namaaf wayita poolisiin to'annoo jala nama oolchu arguun ni salphataaf. ""Yakkamtoonni dammaqinaan socho'an jiru, tooftaa gara garaas qabu, kanaaf poolisii miti, poolisii ta'uus hin qabu,"" jechuun dhabamuu namootaaf yakkamtootatti quba qaban. Viidiyoo wayita Saamsoon qabamu agarsiisu irratti poolisiin tiraafikii tokko ni mul'ata. Aab Biruunoon akka jedhanitti poolisichi miseensa poolisii isaanii beekamu yoo ta'u, ""hojii isaa guyyuuf bobba'ee akka ture, kan bakkichatti argame maaltu akka raawwataa jiru hubachuuf malee"", butamuu Saamsoon gargaaruuf miti. Dhiyeenya gartuun lammilee Itoophiyaa Nayiroobii keessa jiraatan, rogeeyyiin akkasumas maatiin Obbo Saamsoon hiriira bahuun waa'ee nama dhabame kanaa odeeffannoon akka kennamuuf gaafatanii turan. Bu'aan argame garuu hin jiru."	https://www.bbc.com/afaanoromoo/oduu-60919122
health	Sodaa Covid-19 irraa kan ka'e namoonni hedduun duula na filadhaa Tirmaap osoo hin hirmaatin hafan	Pirezidaantiin Ameerikaa Doonaald Tiraamp wayita weerara koronaavaayirasiitti duula na filadhaa gaggeessuunsaanii namoota baay'ee biratti komii kaase. Duula na filadhaa Tiraamp Bitootessa darbe booda yeroo jalqabaaf gaggeessan kanarratti sodaa koronaavaayirasiirraa kan ka'e namoota muraasatu argame. Torbee kana Doonaaldi Tiraamp, sagantaa giddu gala Baankii Tulsaa Oklaahomaa argamu keessatti qopheesuuf jedhanirratti argamuuf namoonni miiliyoona tokkottti siqan tikeetii gaafataa akka turan ibsachaa turan. Garuu akka yaadan osoo hin taane nama muraasatu argameef. Teessoon galma nama 19,000 qabatuu duwwaa ture jechuun ni danda'ama. Alatti, dirreerratti nama walitti qabuun ammoo dhowwameera. Duula na filadhaa Tiraamp kana namoota hedduutu morman, pirezidaantichi garuu bakka hin laanneef. Kanneen argamanillee Tiraamp duula kana akka dhaaban gaafachaa turan. Yoo namni dhibee kanaan qabame Tiraamp itti gaafatamummaa akka fudhatan akeekkachiisaa turan. Sirni duula na filadhaa Tiraamp osoo hin eegaliin sa'atii tokko dura namoota sirnicha qindeessaa turan keessaa ja'a irratti koronaavaayirasiin argamuu aanga'oonni ibsanii turan. Sa'aatii lamaaf dhimmoota garaagaraa irratti haasawa taasisaa kan turan Tiraamp namoonni hedduun argamuu dhabuuf miidiyaa fi mormitootatti quba qaban. Iddoo walga'iin itti gaggeeffameen ala namoonni marsanii jiran mormii kaasuuf yaalanis garuu miidhaan hamaan hin uumamne. Kan yaaddoo uumemmoo deggertoonni Tiraamp hedduunsaanii osoo maaskii hin uffatin duula na filadhaarratti hirmaachuusaaniiti. Erga weerarri koronaavaayirasii addunyaa mudatee as Ameerikaa keessatti ummata walitti qabuun duulli na filadhaa Tiraamp kun isa jalqabaati. Bakka Tiraamp duula na filadhaa itti gaggeessan Oklaahomaa keessatti ammoo yeroo ammaa lakkoofsi namoota koronaavaayirasiin qabamanii haalaan dabalaa jira. Ragaan Joohns Hopkiins Yuunivarsitii akka mul'isutti US keessatti hanga ammaatti namoonni miiliyoona 2.2 koronaavaayirasiin kan qabaman yoo ta'u kanneen keessaa namoonni 119,000 ta'an du'aniiru.	https://www.bbc.com/afaanoromoo/oduu-53126142
health	Koronaavaayirasiin dinagdeen Jarmanii boodeetti akka deebii'u taasise	"Biyya Jarmaniitti tatamsa'iina Covid-19 walqabatee baatiiwwan sadan bara 2020 keessatti qofaa dinagdeen biyyattii %2.2n gadi bu'uusaa ragaaleen mullisan. Haalli kufaatii dinagdee amma mudate kunis erga bara 2019 wayita kufaatii dinagdee addunyaa mudateen miidhamtee as kan jalqabaati jedhameera. Ragaan Waajira Istaastiksii ferderaalaa biyyattii irraa argame kunis tibba biyyattiin uggura ture kaasaa jirtutti ifa ta'e. Biyyattiitti suuqiiwwan saaqamaa kan jiran yoo ta'u daa'immanis waluma jalaan gara mana barnootaatti deebii'aa jiru. Kubbaan miilaa ammoo bakka ummataaf saaqaa hintaanetti deebii'ee eegalamaa jira. Haaluma walfakaatuunis, ragaan baatiiwwan sadan bara 2019 kan walfakkaatu ilaalamee hirrina %0.1 qabaachuu millise. Kana jechuunis waliigalli dinagdee Jarman walitti aansee kurmaana lamaaf guddina akka hinagariifne mullisa jedhameera. Gabaasni kun kan akllattii gabaatiin ilaalame ta'u gabaasaan daldala addunyaa BBC  Dhaarshini Deevid ni dubbata. Dinagdeen Jarmaan sirrummaayyu osoo koronaavaayirasiin hinmudatiin dura tibba Chaayinaafi US wal balaalleeffannaa eegalanii qabee miidhamaa jiraachu eerera. Jarmaniin biyyoota awurooppaa keessaa biyya dinagdee cimaa qabduudha. haa ta'u malee, kufaatiin dinagdee amma mudate kunis biyyoota ollaa kan biraa kan akka Faransaayi kan kufaatii %5.8 fi Xaaliyaan %4.7 mudateen waliin wali biratti yoo ilaalame baayyee badaa miti. Mudannoon kunis sababii bulchiinsoonni Jarman 16 warshaaleefi eddoowwan ijaarsaa walkkaansaanii hojiirra akka turanii taasifamuufi motummaansi paakeejiiwwan of eeggannoo qabaachuun kan walitti hidhameedha. Oggeessoonni dinagdee tokko tokkos tarii dhiibbaan uggurichaa caalaa kan mullatu qurmaana lammaaffaa keessa ta'a. Ibsi biraa Waajiran Gamtaa Awuurooppaa (EU)n taasifame tokko akka mulliseetti ammoo, naannichatti baatii Amajjii hanga Bitooteessaatti kufaatiin dinagdee %3.8 mudateera. Biyyoota miseensa gamtichaa 27 walumaagalatti kufaatii deenagde %3.3 mudateera. Haalli kunis carraa hojiirratti dhiibaa taasisuunsaas ibsameera. ""Dinagdeen Jarmaan erga jalqaba bara 2019 kaasee qarqara kufaatiirratti kan argamu yoo ta'u, amma sadarkaa itti dhokftu irratti hinargamu,'' jedha oggeessi dinagdee odaanaan naannichaa Kilaawuus Visitesen."	https://www.bbc.com/afaanoromoo/oduu-52673788
sports	Euro 2020: Ibsa miidiyaaleerratti dhugaatii ofduraa fageessuun adabbii qabaachuu mala jedhe Uefa	Gareewwan dorgommii Euro 2020 irratti hirmaatan yoo taphattoonni isaanii qaruuraa dhugaatii isponsarootaan dhiyaate ofduraa achi butan adabamuu malu jedhe qaamni kubbaa miilaa Awurooppaa. Gaafa Wiixataa taphataan gameessi Porchugaal Kiristiyaanoo Ronaaldoo qaruuraawwan Kokaa-Kollaa lama of duraa fageessuun, namoonni bishaan akka dhugan jajjabeesse. Guyyaa ittaanu ammoo taphataan Firaans amantii Islaamaa hordofu Pool Pogbaa, qaruuraa biiraa Heineken haala ofeeggannoo qabuun ofduraa fuudhe. Guyyaa Roobiis, taphataan Itaalii Maanu'el Lokaateliis qaruuraa Kokaa-Kollaa bishaaniin bakka buuseera. ''Uefa'n gareewwan biyyaalessaa dorgommicharra hirmaatan [waliigalteen dhaabbilee daldalaa wajjin godhamu] dorgommichaaf murteessaa tahuusaa yaadachiiseera. Kana malees dargaggootaafi dubartoota dabalatee guddina kubbaa miilaa Awurooppaaf daran murteessaadha,'' jedhan qopheessitoonni dorgommichaa guyyaa Kamisaa. Daarektara dorgommii Euro 2020 kan tahan Martin Kallen waan jedhan, ''taphattoonni gama federeshinii isaaniitiin qajeelfamoota dorgommichaa hordofuuf dirqama kontiraataa qabu.'' Haa tahu malee, taphattoota kanneen akka Pogbaa amantiif jecha waan akkasii maaliif kana akka raawwatan nan hubadha jedhan. Gareewwan hirmaatan kunniin qajeelfama waliigaltee isaanii yaadachiisneerra kan jedhan Kallen, adabbiin sirreessaan fudhatamuun filannoo keessa jira jedhan. Waldaan Federeshinoota Kubbaa miilaa Awurooppaa kan tahe Uefa'n kallattiin taphattoota akkas tolchan adabuuf karoora hinqabu. Adabbiin gosa kamuu federeshinota kubbaa miilaa biyyaaleessaa kan ilaallatu taha. ''Gama Uefa'n taphattoota kallattiin adabuuttii hinjirru. Kana kan goonu gama waldaa biyyaaleessaa hirmaataniini. Isaan akka barbaachisummaa isaatti taphataa isaanii wajjin haasawuu danda'u, malee nuti ammaaf kallattiin taphataa sana adabuuf hinjirru,'' jedhan Kallen. ''Qajeelfamoota federeshinoota hirmaachaa jiraniin mallattaa'an qabna.''	https://www.bbc.com/afaanoromoo/isportii-57510464
politics	#JusticeForSheila: Lammiileen Keeniyaa ajjeechaa jaalattuu saala walfakkaataaf haqa gaafachaa jiru	Gareeleen mirga namaaf falman aanga'oonni Keeniyaa ajjeechaa jaalattuu saala walfakkaataa kornayaa hin himanne (non-binary lesbian) akka qoratan dhaaman. Ajjeechaa Shiilaa Lumumbaa hordofee miidiyaa hawaasaaratti haashtaagiin  #JusticeForSheila jedhu eegaleera. ''Namni kamuu haalli akkasii hin maluufi. Shiilaan dhukkuba kana hunda keessa darbuu hinqabduyyu,'' jechuun Amnesty Kenya tiwiit tolche. Akka gareeleen LGBTQ jedhanitti reeffi Shiilaa guyyootaan dura argame. Ajjeechaa kana hordofes falmiin waa'ee mirga LGBTQ Keeniyaa keessaa onlaayinii irratti eegaleera. Keeniyaatti walqunnamtiin saalaa kanneen saala walfakkaataa qaban gidduutti godhamu seeraan aladha. Miseensonni hawaasa jaallattoota saala walfakkaataafi kaan (LGBTQ) loogiifi qoolliffannaan irra gaha. Dhimma seeraan ala jedhame kana seeratti deebisuuf yaaliin godhames kufeera. Bakka taateen kun raawwate Kaawuntii Nyeeriitti waanti Lumumbaa mudate maal akka tahe beekamuu baatus, gabaasaaleen garuu gudeedamte* jechuun himu. Reeffi Shiilaa guyyootaan booda kan argame oggaa tahu, kunis erga waahillan ishee wajjiin hojjetan dhabamuushee erga himanii boodadha jechuun miidiyaan biyyattii K24 TV gabaaseera. Keeniyaatti namoonni LGBTQ tahaniifi deeggartoonni isaanii loogii fi rakkoo isaaniirra gahu miidiyaa hawaasummaarratti himan. Rogeettiin mirga namoomaa Njeri wa Migwi hiriyyaa Shiilaa wajjiin gaafa Kamisaa haasofneerra jechuun: ''Wajjiin boonye,'' jechuun Facebook gubbaa maxxansite. ''Lubbuun kee dhimma baasa,'' jette. Namni biraan ammoo ''Anaafi Shiilaan ganna 25 oggaa taanu, lamaan keenyayyuu leezbiyaanota. Kuni boqonnaa na dhorka, maaliif jennaan anillee lakkoofsa biraa tahuuf carraan eeggadha.'' Poolisiin biyyattii haga ammaatti sababni ajjeechaa Shiilaa maal akka tahe bira hin geenye. Komishiniin Mirgoota Namoomaa Gay fi Lesbian Biyyaalessaa (NGLHRC), wanti Lumuumbaarra dhaqqabe waan haaraa miti jedha. ''Kuni waanta al tokko qofa raawwate qofa miti. Waanti kun qaama haleellaa namoota LGBTIQ+ irra walitti fufiinsaan biyyagttii keessatti gahuuti.'' Bara 2021 keessas haashtaagiiwwan #JusticeForErica fi #JusticeForJoash jedhan erga rogeettiin 'trans-woman' Erikaa Chaandiraa fi rogeettiin LGBTQ Joash Mosoti ajjeefaman duuba bal'inaan qoodamaa turan. * Ibsa dabalataa bakka mallattoon kun kaa'ame - namoonni non-binary' ofiin jedhan kornayaa yookaan saala hin himatan - kanaaf isa yookaan ishee jechuun hin danda'amu.	https://www.bbc.com/afaanoromoo/oduu-61206985
politics	W﻿allagga Bahaa, Kiiramuutti namoonni nagaa hedduun ajjeefamanii kaan qe'eerraa buqqa'uun rakkoo hamaa keessa jiru -Jiraattota	"Haleellaa Wallagga Bahaa aanaa Kiiramuufi naannoosheetti raawwatameen lubbuun namoota nagaa hedduu darbuufi kaan qe'eerraa buqqa'uu jiraattonniifi aanga'oonni BBC'tti himan. ""'Finxaaleyyiin Amaaraa' uummata nagaa haala argamee hin beekneefi suukaneessaa taheen ajjeesaa jiru,"" jedhan Qondaalli Bulchiinsaafi Nageenya Kiiramuu BBC'n dubbise. ""Namuma waliin nyaannee dhugnutu deebisee nu waraanaa jira. Ergama isaa hin beeknu, dhimma daangaa fakkaatee duguugguuaa sanyiitu nurratti gaggeeffamaa jira,"" jechuun haala hamaa aanicha keessa jiru kan himan aanga'aan aanichaa erga ijoolleefi maatiisaarraa adda baheellee torbaniin ol ta'uu dubbata. Jiraataan aanaa Kiiramuu BBC’n dubbise haleellaa kanaan lubbuu namoota hedduu darbuu himanii, ""qabeenyi akka jiruun gubachaa jira, daa'imman, haadhotiifi maanguddoota dabalatee buqqa'anii rakkoon keessa jirru hamaadha,"" jechuun mootummaafi qaamni namoomni itti dhagahamu akka birmataniif gaafatan. Namoonni ajjeefaman haleellaa tibba kana aanaa Kiraamuutti ajjeefaman Namoota nagaa ajjeefaman jedhame BBCn qaama walabaarraa hin mirkaneeffanne. G﻿areen uummanni naannichaa  'Faannoo' jedhuufi aanga'oonni naannoo ammoo 'Finxaaleyyii Amaaraa' ittiin jedhan kunneen aanaa Kiiramuutti uummata nagaarratti haleellaa yeroo gaggeessan kun kan jalqabaa miti. W﻿aggoota lamaan darban keessa yeroo gara garaatti haleellaa isaan gaggeessaniin namoonni nagaa baayyeen ajjeefamanii, qabeenyi uummataa barbadaa'aa akka ture gabaafamaa tureera. Mootummaan humna dabalataa ergus hanqinni jiraachuu kaasuun, ""'finxaaleyyiin Amaaraa' dursanii dahoo qoatatnii eeggataa waan turaniif karaatti rukutan,"" jedhan qondaalli bulchiinsaafi nageenyaa. Dabalataan Godina Horroo Guduruu karaa aanaa Abee Dongoroo, Jaardagaa Jaartee, Hagamsaafi Wallagga Bahaa keessaa ammoo aanaa Giddaa Ayyaanaa ganda Alii  jedhamurraa gareen hidhataa kun humna dabalatee itti bobba'aa akka jiran jiraattonniifi aanga'oonni aanichaa yaaddoo qaban himachaa jiru. Kaayyoon jara kanaa uummata buqqisuudha kan jedhan qondaalichi, ""namootuma [nagaa] Afaan Oromoo dubbatan ajjeesanii qabeenya barbdeessu,"" jedhan. Jiraataa kana dabalatee uummanni baqatee jiru nyaataafi bishaan argataa akka hin jirre kan dubbatan qondaalli mootummaa kun, wayita BBC’n isaan dubbisetti dhukaasni akka jiru himu. B﻿ulchaan aanaa Kiiramuu Obbo Fiqaaduu Hundee wayita BBC'n bilbiluuf ''waraana keessa waan jirruuf dubbachuuf naaf hin mijatu,'' jedhan. Godina Wallagga Bahaa keessaa a﻿anaa ollaa Kiiramuu kan taate Giddaa Ayyaanaa irraa qondaalli mootummaa BBCn torban darbe dubbise, 'finxaaleyyiin Amaaraa' aanicha keessatti bakka gammoojjii qubatanii jiranirraa gara baddaatti bahuun uummata nagaa ajjeesuufi qabeenya mancaasuun rakkoo uumaa jiraachuu himaniiru. Gareen kun d﻿aandii guddaa Naannoo Amaaraafi magaalaa Naqamtee wal qunnamsiisu bakka Dichoo jedhamutti kutuun uummata nagaarraan miidhaa geessisaa jiraachuu dubbatu. Gama biraan ammoo rakkoon nageenyaa aanicha keessa jiru daran akka hammaatu kan taasise tuttuqqaa hidhattoonni  Waraana Bilisummaa Oromoo (WBO) kan 'ABO-Shanee' ittiin jedhan baddaarraan geessisaa jiran ta'uu himu aanga'aan aanaa Giddaa Ayyaanaa kun. Haata'u malee, WBO himannaa aanga'aan aanichaa dhiyeessan kanaafi yeroo gara garaa muutummaan ajjeechaa namoota nagaarratti raawwatamuuf himatu akka hin raawwatiin dubbata. H﻿ogganaan Biiroo Komunikeeshinii Oromiyaa Obbo Hayiluu Addunyaa ibsa guyyoota dura miidiyaaf kennanaiin, ""humni shororkeessaa 'Shanee', akkasumas 'finxaaleyyiin' ummata Oromoofi Amaaraa walitti buusuudhaaf yeroo adda addaa jeequmsa kaasaa jiru. ""﻿Godina Horroo Guduruu Wallaggaafi Wallagga Bahaa keessatti finxaaleyyiiniifi humni shororkeessaa 'Shanee' gocha badii yeroo isaan raawwatan ni mullata"" jechuun uummanni kana beekuu akka waloon irratti qabsaauu qabu dubbatan. Erga qe'ee irraa baqatanii guyyaa sadii ta'uu kan dubbatan jiraataan BBCn dubbise, ""Waajjira mootummaa dabalatee qabeenyi barbadaa’eera. Warra ajjeefaman kan awwaalu hin jiru. Jaartiifi jaarsi danda’anii hin deemne lagatti rakkataniiru. Dubartiin ulfa baqachuu hin dandeenye,"" jechuun rakkoo hamtuu keessa jiran ibsa. Akka jiraataan kun jedhanitti, humna poolisii Oromiyaa dabalatee  hojjetoonni mootummaa, abbaan seeraa, barsiisaan haleellaa raawwachaa jiruun ajjeefamaniiru. Gama mootummaa naannoo Oromiyaatiin haleellaa 'finxaaleyyiin Amaaraa' aanaa Kiiramuutti ummatarratti raawwatamaa jiru ilaalchisuun wanti jedhame hin jiru. G﻿areen 'finxaaleyyii Amaaraa' himannaan uummataafi aanga'oota mootummaatiin irratti dhiyeessan kanaaf deebii hin kennine. T﻿orbanoota darban keessa 'finxaaleyyiin Amaaraa' aanaa Jaardagaa Jaartee magaalaa Aliiboo mancaasuu isaanii jiraattonni himaniiru. J﻿iraattotni magaalitti kumaatamni gara aanolee ollaafi magaalaa Shaambuutti baqataniiru. Wagoota arfan darban keessa rakkoon nageenyaa Lixa Oromiyaa keessaa hammaachaa dhufeera. Waraanni Bilisummaa Oromoo Lixa, giduugaleessaa fi Kibba Oromiyaa keessa  kan socho’u yoo tahu, hidhattoota kanneeniifi human nageenyaa mootummaa gidduutti waraanni gaggeeffamaa jirus rakkoo nageenyaa uummata naannichaarra akka bubbulu gochaa jira. Godinaalee Oromiyaa Lixaa keessatti hidhattootni WBO namoota nagaa sabaan Amaara tahan haleelan jedhamuun himatamaa turus, inni garuu hin raawwanne jedha. Haatahu malee, dhiyeenya addatti Godina Horroo Guduruu aanolee akka Jaardagaa Jaartee, Horroo Bulluqii fi Amuru akkasumas Wallagga Bahaa keessaa aanolee akka Kiiramuu, Giddaa Ayyaanaafi Limmuu Galiilaa keessatti 'finxaaleyyiin Amaaraa' uummata nagaa irratti haleellaa raawwachaa jiraachuu jiraattotni naannolee kanneenii buqqa’an himaniiru. Lubbuu namoota nagaa hedduu darbeera. Kaan ammoo gara bosonaatti baqatanii kaan gara magaalota ollaatti baqataniiru.Uummata nagaa qe’ee isaa irraa buqqa’eef deeggarsi gahaan kennamaa akka hin jirru namootni BBC’n dubbise himaniiru. Lixa Oromiyaa keessa qaamoleen hidhatanii socho’an humna nageenyaa mootummaa, Waraana Bilisummaa Oromoo fi Finxaaleyyii Amaaraa Faannoo jedhaman gidduutti yeroo adda addaa dhukaasni gaggeeffamaa ture. As gidduutti miidhaan uummata nagaa irra gahaa jiru ammoo daran hammaataa dhufeera. Hidhattootni WBO Godina Horroo Guduruu keessaa magaala aanolee tokko tokko yoo qabatan dhukaasa isaanii fi humna nageenyaa mootummaa gidduutti banamuunis namootni nagana akka ajjeefaman himama. Rakkoo nageenyaa Lixa Oromiyaa fi kutaalee naannichaa kaan keessa jiruuf mariin nagaa akka barbaachisu hayyoonni siyaasaa dhaamanis mootummaan naannoo Oromiyaa hidhattoota waliin mariin taa’amu akka hin jirre himeera. ABO-WBO karaa dubbii himaa isaa Odaa Tarbii ibsa baaseen mootummaan karra marii nageenyaa cufeera jechuun ibsa baase. Itoophiyaan waggoota lamaan darban waraana naannoo kaabaa keessa turte, keessatti lubbuun namoota kuma dhibbaan lakkaa'amuu darbuutu himama. Qabeenyi biliyoonaa hedduun tilmaamamus manca’e. Dhumarratti qaamoleen wal waraanaan lamaan aduu torbanootaa keessatti waliigaltee nagaa mallatteessuun TPLF hidhattoota isaa hiikkachisuuf wlaiigale. Haatahu malee, waraanni fuula adunyaa irraa dhokatee fi xiyyeeffannoo gahaa hin arganne Oromiyaa kutaalee adda addaa keessatti deemaa jira. Aanolee Horroo Guduruufi Wallagga Bahaa tokko tokko keessa ammoo tajaajilli bilbilaas adda citeera. Sababa lola deemuun bakkeewan adda addaatti geejibni gahaan dhabamuun wal’aansa yaalaa warra barbaadaniif rakkoo dabalataa taheera."	https://www.bbc.com/afaanoromoo/articles/cw0je02p49ro
sports	A﻿rsenaal moo Maan Siitiitu waancaa PL bara kanaa injifata?	A﻿rsenaal bara kana haala gaariin yeroo dorgommicha eegalu xiinxaltoota kubba miilaa dabalatee namootni hedduun shakkaniiru. H﻿aa tahu malee maayikil Arteettaan garee isaanii cimsuun dorgommii waancicha injifachuu itti fufaniiru. Taphoota 13 irraa qabxii 34 argachuun dursummaa liigichaa itti fufeera. Arteettaan taphaan booda taphattootni isaanii ''sadarkaa haaraa'' irra gahaniiru jedhan. Arsenaal kaleessa Chelsii yoo injifatu bara kana kun injifannoo 11ffaa Piriimer Liigii irratti argatanidha. Tapha tokko Maan Yuunaayitidiin yoo mo'aman, tokko ammoo Saawuzhampitan waliin qixa xumuran. '﻿'Akka gareetti baay'ee fooyyofneerra, dorgommii bareedaa gaggeessaa jirra,'' jedhan. ''Ammaaf qabxii gaarii argataa jirra. Garuu ammallee imala fagootu nu hafa'' jedhan leenjisaan Arsenaal. '﻿'Waggota jahan darban keessa waan Maan Siitiin hojjechaa jiru mee ilaalaa. Leenjisaa jabaa adunyaa kanaa fi garee cimaa adunyaa kanaa waliin tahuun.'' '﻿'Tapha tokko tokkoo ishee irratti gahumsa isaanii agarsiisaniiru. Kabajaa guddaa isaaniif kennuu qabna,'' jedhan Arteettaan. A﻿rteettaan erga Arsenaaliif taphataa turee soorama bahee gargaaraa leenjisaa Pep Gaardiyoolaa tahuun hojjetaa ture. O﻿soo hin turiin Unaay Imiree bakka bu'uun leenjisaa Arsenaal tahan. Maanchister Siitiin Fuulham waliin falmii jabaa gaggeesse. Jaayoo Kaanseloo kaardii dimaan kan dhabee ture Siitiin sekondii xumuraa irratti rukuttaa peenaaliitii argamte Haalaandi lakkoofsiseen injifate. L﻿iiverpuul Tootanaamiin injifachuun hirmaannaa Shaampiyoonsi Liigiif falmii taasisu jabeeffateera. Gareen Antooniyoo Koontee sadarkaa arfaffaatti gadi yoo bu'u bara kana bifa addaan Niwkastil Yuunaayitid sadarkaa sadaffaa qabate. A﻿bbaa qabeenyaa haaraa warra Sawudii jala erga galee kilabni kun leenjisaa Eedi Haaw jalatti fooyya'insa guddaa argisiise. S﻿aawuzhamptaniin 4 fi 1'n injifachuun sadaffaa irra taa'e. Astoon Viilaan leenjisaa Arsenaal duraanii Unaay Imiree qacaree kaleessa Maan Yuunaayitid irratti injifannoon jalqabe. A﻿ston Viilaan Istiifen Jeerard erga gaggeessee kun injifannoo lammaffaa isaaniiti. C﻿helsiin leenjisaa isaa duraanii waancaa Shaampiyoonsi Liigii injifatan Toomaas Tuhel hojiirraa gaggeessuun leenjisaa Biraayitan Giraam Pooter qacaran. Garuu amma qabxiin akka eegametti deemaafii hin jiru. T﻿ahus miidhamaan taphattoota jajjaboo akka Riis Keemsi, Wesilii Fofana fa'a dhabaniiru. W﻿aancaa Piriimer Liigii fi hirmaanaan Shaampiyoonsi Liigii argachuun lachuu akka injifannoo guddaatti ilaalamaa jira. G﻿aruu kamtu mo'ata? Arsenaal, Maan Siitii? Chelsii, Liiverpuul, Tootanahaam, Niwkastil moo Maan Yuunaayitid hirmaannaa Shaampiyoonsi Liigii argata?	https://www.bbc.com/afaanoromoo/articles/c06xlvel22yo
sports	Kylian Mbappe tapha PSGn 4-1 Baarselonaa injifate irratti hatiriikii hojjete	Tapha Chaampiyoons Liigii Awurooppaa Paris St-German Baarselonaa injifatan irratti Kylian Mbappe goolii sadii galchuun hatiriikii hojjete. Tapha dirree Baarsaa Nuo Kaampitti taphatame kanaan PSGn haala gaariin hin jalqabne ture. Gooli ishee duraa Meesiin rukuttaa penaalitiin daqiiqaa 27ffaarra galche. Taphataa urjii kubbaa miilaa yeroo kamuu jedhamuun kan beekamu Meesiin, dirreesaa gubbaatti taphataa Firaans wajjin Waancaa Addunyaa kaase Mbaapeen caalameera. Mbaappeen tapha kanarratti galchiiwwan 3 kan lakkoofsise yogguu tahu, goolii afraffaa ammoo Moise Kean lakkoofsiseera. Marroon tapha kanaa Bitootessa 20 Paarisitti kan gaggeeffamu yogguu tahu, wayita sanattis Neeymaar miidhaarraa bayyanatee akka deebiyu ni eegama. Taphni Chaampiyoons Liigii kilaboota Awurooppaa gurguddaa gidduutti adeemsifamu yeroo hedduu, tapha miiraan guutamee fi haalaan cimaadha jedhamudha. Inni kun garuu kan Mbappen itti mul'atee, kubbaa taphaas kan fudhatee gale taheera. Jifataan ganna 22 kun bara dabre xumura waancaa kanaaf gahuun, Baayer Muunikiin mo'amaniiru. Tahus garuu kilabni Chaampiyoonaa Liigii Faransaay tahan kun, leenjisaa haarayaa Mauricio Pochettino wajjin karaa dansaarra waan jiran fakkaatu. Pocheetiinoon 2019 keessa kilba Ingiliiz Totanihaamin kan ari'ame oggaa tahu, waancaa kanaaf Mbappe qabatanii morkataa cimaa tahu jedhamee eegama. Tapha kanaan dura taphoota walfakkaataa (knockout) sagal dabraniif goolii tokko callaa ka galche taphataan kun, tapha Kibxata galgalaan garuu seenaa kana haalaan geeddare. Jifataan kilaba Monaakoo duraanii kun, Faustino Asprilla fi Andrei Shevchenko'tti aanuun taphataa sadaffaa Chaampiyoons Liigii irratti Baarseloonaa irratti hatirikii hojjete taheera. PSGn silaa goolii kaanillee itti daruu malan, garuu goolii eegaan Baarsaa Ter Stegen, yeroo lama kubbaawwan qaqqaalii saaphana keessa lixuu oolche. PSGn ammaaf olaantummaa fudhataniiru. Tahus garuu taphni marroo lammaffaa waan hafeefuu, obba'eera jechuu hin dandeenyu. Maaliif jennaan, seenaan akkasii amma duras mudatee ture  - Baarsaan marroo jalqabaan 4fi 0n mo'amanii, marroo lammaffaan ammoo 6fi 1n mo'achuun seenaa ajaa'ibaa dalagan.	https://www.bbc.com/afaanoromoo/isportii-56081043
sports	Aanga'oonni FIFA yakka waliin dhahuu ittiin himatamanirraa bilisa jedhaman	"Pirezidantiin duraanii FIFA  Seep Bilaateriifi itti-aanaan isaa kan ture Misheel Pilaatiinii yakka waliin dhahuu ittiin himataman irraa bilisa jedhaman. Aanga'oonni dhaabbata kubbaa miilaa addunyaa hogganaa turan kunneen yakka malaammaltummaan shakkamanii mana murtiitti dhiyaatanii ture. Bilaater karaa hin malleen Pilaatiinif Firaankii Siwiiz miliyoona 2  kenneera  jedhuun ture kan himataman. Aanga'oonni kunneen maallaqa kana fudhataniiru kan jedhamu bara 2011 ture. Jarri lachanuu yakki ittiin shakkaman sirrii miti jechuun falmaniiru. Bilaater maallaqa kana kanan Pilaatiiniitiif kaffaleef tajaajila gorsaa kennaniif jedheera. Jimaata mana murtiitti kan dhiyaate Bilaater, ""Dhugaadha balleessee nan beeka; himannaan kun garuu madaala kan kaasu miti,"" jedhe. Manni-murtii Federaalaa Siwiiz, dhimma namoota lamaanii guyyoota 11f hordofaa tureera. Manni-murtichaa dhimma lachan isaanii bitaafi mirgaan erga dhaggeeffateen booda bilisa jechuun isaan gaggesseera. Seep Bilaater abbaa qabeenyaa Siwiiz yoo ta'u, maanguddoo umuriin isaa waggaa 86 ta'edha. Maanguddoon kun bara 1975 ture kan FIFAtti makame. Pirezidantii FIFA ta'anii kun muudman ammoo bara 1998 ture. Yeroo gara garaatti mormiin irratti ka'aa turullee, Bilaater FIFA waggoota 17f hoggananiiru. Yakkawwan akka malaammaltummaan, akkaataa maallaqa itti qabataniin, gubboo fudhachuuniifi sagalee filannoo waliin dhahuutiin waggoota baayyeetiif himannaan irratti dhiyaataa tureera. Bilaater bara 2015 keessa kubbaa miilaarraa waggoota 8f akka dhorkamaniif itti murtaa'eera. Bara 2021 ammoo dhorkaan waggoota waggaa 6 akka dhorkaman dhorkaan irra kaa'ameera. Mishel Piltaaniin gaheessa umurii waggaa 66 yoo ta'u taphataa cimaa badhaasa kubbaa miilaa addunyaa guddicha Balaan Dohoor si'a sadii mo'ateera. Biyya isaa firaansi waliin Waancaa Awurooppaa kan bara 1984, Juuventuus waliin ammoo Shaampiyoonsi Liigii Awurooppaa mo'ateera. Pilaatiiniin yeroo muraasaaf garee kubbaa miilaa biyyaalessaa Firaans erga gaggeesseen booda bulchiinsa kubbaa miilaa biroo irras hojjeteera. Misheel Pilaatiiniin bara 2007 ammoo pirezidantii Waldaa Kubbaa Miilaa Awurooppaa ta'e. Bara 2015 yeroo Seep Pilaater malaammaltummaan shakkamanii yeroo hojii gadhiisuuf iyyata galfatanitti ammoo Bilaateriin bakka bu'a jedhamees shakkamaa tureera. Haata'u malee, galmee Pilaatiinii kan qorate koreen naamusaa FIFA garuu harki isaa kan Bilaater ittiin shakkame keessa jira jechuun himate. Sababa kanaan waggoota 8f akka faggaatuuf dhorkame. Boodarra garuu dhorkaan kun akka gara waggaa afuriitti gadi bu'u taasifame."	https://www.bbc.com/afaanoromoo/articles/cn0gqj8w23po
health	Covid-19: Lammiileen Awustiraaliyaa Indiyaarraa gara biyyaa deebi’an hidhaa bu’uu malu	"Mootummaan Awustiraaliyaa imala Indiyaarraa garasitti taasifamu yeroof seer-malee ta’uu erga labsee booda, lammiileen achii biyyatti deebi’an hidhaa waggaa shaniifi adabbiin biraas isaan eeggachuu mala jedhame. Akka Ministeerri Fayyaa biyyattii jedhutti, murteen kun kan dabarfame ‘‘lakkoofsa namoota Indiyaarraa yoo deebi’an vaayirasichaan qabamanii adda of-baasanii jiran bu’uura godhachuudhaani’’. Jalqaba torbee kanarra Awustiraaliyaan balallii Indiyaarraa taasifamu hunda dhorkitee jirti. Lammiileen Awustiraaliyaa 9,000 ta’an Indiyaa keessa akka jiran yoo tilmaamamu, isaan keessa 600 kan ta’an saaxilamoo jedhamuun adda baafamaniiru. Dooktarri tokko TV Awustiraaliyaaf yaada kenneen akka jedhutti, tarkaanfiin mootummaan fudhate, balaa namoota Indiyaarraa deebi’an irra ga’uuf malu waliin wal hin madaalu. ""Maatiin keenya bahaar-gama, Indiyaa keessatti du’aa jiru… karaa ittiin deebi’an tokko qabaachuu dhabuun waan dabaati, gatamuu jechuudha,’’ jedhe dhimma fayyaa irratti yaada kan kennu Dr Viyoom Shaarmar. Wiixatarraa kaasee, namoonni guyyaa biyyatti deebi’uuf jedhanirraa guyyoota 14 dura Indiyaa turan hundi akka biyyattiitti hin seenne dhorkamu. Seera haaraa kana kabaju hafuun, hidhaa ganna shanii yookaan adabbii doolaara Awustiraaliyaa 66,000 yookaan lamaaniin adabsiisuu mala. Murteen kun Caamsaa 15 irra deebiin kan ilaalamu ta’a, akka ministeerichi jedhetti. ""Mootummaan murtee akkasii salphaatti hin dabarsu,"" jedhani, Ministirri Fayyaa Abba Gireeg Hanti. ""Haata’u malee, siistamiin fayyaa hawaasaafi vaayirasii Covid-19’f adda of-baasuu eegamuu danda’uun waan laayyootti ilaallu miti, akkasumas lakkoofsi namoota adda of-baasanii jiranii akka humnaa ol hin taaneef to’achuunis nurraa eegama,"" jedhani. Sarbama mirgootaa Akka Gaazexeessaan BBC News Firaanses Maawoo Siidnii irraa gabaastetti. Barreeffamni fuula jalqabaa paaspoortii Awustiraaliyaa hundarra jiru tokko jira. Bahaar-gama wayita jiranitti gargaarsi barbaachisu hundi lammiilee biyyattii hundaaf akka taasifamu kan gaafatudha. ‘‘Awustiraaliyaa irraa… kan dhimmi isaa ilaallatu hundi, lammii Awustiraaliyaa paaspoortii kana qabatee jiru hunda, osoo rakkinni yookaan danqaan irra hin ga’in akka darbu/darbitu, akkasumas bakka barbaachise hundatti tumsiifi eegumsi akka taasifamuuf gaafanna,’’ jedha. Osoo kuni jiruu, lammiileen biyya ofiitti akka hin deebineef dhorkamu jedhee kan yaade eenyudha? Biyya ofii seenuufi jiraachuun mirga bu’uuraa lammummaan namaaf kennudha. Biyyatti deebi’uun seera idil-addunyaatti fudhatama qabudha, Labsii Mirgoota Namoomaa Addunyaa irratti waan katabamee jirudha. Lammiilee Awustiraaliyaa socho’uu dadhaban kunneen garuu, mana murtii Awustiraaliyaa keessatti seera UN jela jiruun falmachuu hin danda’ani. Mirgoonni lammummaafi bilisummaa ilaallatan biroonis heera isaanii keessatti eegumsa hin qabani. Awustiraaliyaan biyyoota Lixaa muraasa heera mootummaa keessatti keewwata ifatti waa’ee mirgoota namoomaa himu hin qabne yookaan eegumsa hin taasifne keessaa tokkodha. Kanaafuu, yeroo rakkoon isa mudatetti, mootummaan dhimma wayii lafaa fuudhee halkan tokkotti yakkadha jedhee murteessuu danda’a. Jalqaba weerara vaayirasii kanaa irratti, mootummaan ministeera fayyaadhaaf angoo akka malee humna kennuuf paarlaamaa keessatti raggaasisee ture. Kanaafidha, lammiileen balaa baqachuun biyya isaaniitti deebi’uuf yaadan hidhaa seenuu kan danda’aniif. Dhorkii torbanoota lamaaf kaa’ame kana seeraan falmachuuf yeroo kan fudhatuufi maallaqa hedduu kan barbaadu waan ta’eef, diddaa fi mormii ummataa qofatu fala ta’uu mala."	https://www.bbc.com/afaanoromoo/oduu-56954749
politics	Heerri mootummaa Ertiraa maaliif hojii malee waggoota 25'f ture?	Qabsoon hidhannoo Ertiraatti waggoota 30'f gaggeeffamaa ture Caamsaa 1991tti olaantummaa loltoota bilisummaa Dargii waliin wal lolaa turaniin xumurame. Ittaansees waggaa lamaan booda Ertiraan rifarandamiin miseensa Biyyoota Gamtoomanii ta'uuf gaggeessite deeggarsa ummata %99.8 argate. Akkasumas duula dheeraa waggaa sadii kan ummanni bal'aa hirmaachiseetiin, Ertiraan Caamsaa 23, 1997tti heera mootummaa ragaasifte. Haata'u malee, waggoota 25'f heerri motummaa raggaasifame kuni saanduqa pirezidantii biyyattiitti itti cufamee taa'eera. Kanaanis, biyyattiitti filannoo biyyaaleessaa gonkumaa gaggeeffamee hin beeku; seerriifi sirni haqaa kallattii barbaadamu qofaan akka adeemu ta'e. Kana malees, Ertiraan UN fi dhaabbile idil-addunyaatiin sarbama mirgoota namoomaa cimaan himatamu itti fufte. Waggaa waggaanis dargaggoonni kumaatama hedduun lakkaa'aman biyyattii baqachuuf dirqaman. BBC Tigrinyaa dura taa'aa komishinii heera motummaa Ertiraa duraanii, Dr Berakat Haabtasillaasee fi miseensa komishinichaa kan turan biraa lama, Balaayinash Arayaa fi Paawuloos Tasfaagoorgiis dubbiseera. Kaayyoon qabsoo hidhannoo bara dheeraaf gaggeeffame inni duraa heera mootummaa, walqixxumaa fi sirna dimokiraasii ijaaruuf ture. Battaluma bu'aan riifarandamichaa ifa ta'eettis, xiyyeeffannaan biyyaa gara heera mootummaa wixinneessuutti deebii'e. Dr Barakat Haabtasilaasees sababii lamaaf akka Komishinii heera mootummaa sana hoggananiif filataman. Tokkoffaa, heerri mootummaafi heera mootummaa qopheessuun damee ogummaa isaaniiti. Inni lammaffaan ammoo sababii hidhata EPLF, gartuu Asmaraa bilisoomse waliin qabaataa turaniifidha. Haaluma kanaanis Dr Bereket Haabtasillaasee bara 1993 keessa (karaa Hagoos Gabrahiyoot, US'tti ergamaa US yeroo sanaatiin) ergaan telegiraamii Pirezidaanti Isaayaas Afawarqee irraa qaqabe. Ergicha keessatti Pirezidaant Isaayaas Dr Barakat akka Komishinii Heera Mootummaa hoggananiif gaafatan. Haata'u malee Dr Barakat sababii dhimma maatiif jecha gaaffii kana dida. Tibba qabsoo hidhannootti hojiidhuma EPLF raawwachuuf jecha baroota dheeraaf maatiirraa adda bahuun turan. Pirezidaantichi garuu irra deddebiin gaafatan. Hiriyoonniifi waahillan qabsoos hojicha akka tole jedhaniif kadhatan. Wayita gara Finfinnee imaleettis, dhimmicharratti Isaayyaas waliin fuulaa fuulatti mari'achuuf carraa argatee ture. Achinis waa'ee dirqama komishinicha hogganuuf isarra kaa'ameefi hojii inni raawwatuuf deeggarsa maallaqaa Isaayaas isaaf kanfaluuf waadaa seenee irratti waliin mari'atan. Paarlaamaan Ertiraas kutannoo sirna dimokraasitiif qabu karaa labsii 37/1993tiin seeraan mirkaneesse. Komishiniin Heera Mootummaas Labsii lakkoofsa 55/1994 kana gaazeexota biiyyattii irratti maxxanfame jalatti hundeeffame. Komishinichis miseensoota 50, kanneen 22 isaanii dubartoota ta'an qaba ture. Ebla 1994 keessaa, Komishinichi simpoziyeemii qopheessuun hojii wixinee heera motummaa ifatti eegalu beeksiise. Simpoziyeemicharrattis hayyuuleen Ertiraa kabajamoon, eksipartoonni biyya alaa, bakka buutoonni imbaasiiwwan alaa irratti qooda fudhataniiru. Yeroo sanattis, heera motummaa qabaachuun akka barbaachisaa ta'u ilaalchisuun Pirezidant Isaayyaas haasaa dheeraa taasisanii ture. Barbaachisummaa adeemsa wixineessuu heera mootummaa cimsuufi hirmaannaa ummataa mirkaneessuuf, Ertiraafi alaatti koreewwan adda addaa hundeeffamanii ture. Seerri biiyyattiifi shariyaa qoratamaniiru; muxannoon biyyoota biraa ilaalamee; garaa garummaa sirnoota bulchiinsa adda addaa jidduu jiru ibsuuf seminaaronni gaggeeffamaniiru. Balaayinash Araayaa, miseensa Komishichaa kan turte,''Erga heerri mootummaa barraa'een booda, Komishinichi marii dabalataatiif wixinicha ummataaf dhiyeesse. ''Dhumarattis, Heerri Mootummaa Ertiraa Caamsaa 23, 1997 paarlaamaan raggaasifame,'' jetti. Heerri Mootummaa Ertiraa kunis raggaasifamee waggaa tokkoon booda hojiirra akka oolfamu eegamaa ture. Garuu akka tasaa waraanni daangaa Ertiraafi Itoophiyaa jidduutti Waxabajjii 1998'tti eegale. Waraanni hamaan kunis bara 2000 xumurame. ''Qondaaltoo mootummaa olaanoo muraasnis yaada Ruwaandaa/US wal dhabdichi karaa mariitiin akka furamu jedhu Ertiraan fudhachu qabdi jedhanii ture. ''Haata'u malee Pirezidaanti Isaayaas Afawarqiin yaadicha diduu,'' Miseensi Komishinii Heera Motummaa duraanii kan biraa Paawuloos Tasfaagoorgiis dubbatu. Waraana cimaan waggoota lamaaf gaggeeffameenis badii olaanaafi buqqaatii namoota hedduu qaqabsiisee ture. Qondaaltoonni mootummaa muraasnis waraanicha haalaan hin gaggeessine jechuun pirezidaanticha qeeqan. Sababii kanaanis jidduusaaniitti qoodinsi uumame. Dhumarattis waraanichi Waliigaltee Aljeersiin dhuma argate. Innis waliigaltee seeraa Ertiraafi Itoophiyaa jidduutti nagaa buuse ture. Waliigaltichis Muddee 12, 2000tti Aljarsi-Aljeeriyaatti mallattaa'e. Humnootiin nagaa eegdota Motummoota Gamtoomanis daangaa irratti bobbaafamani. Qondaaltonni mootummaa jijjirama barbaadan muraasnis, ministirootaafi jeneraalota dabalatee, heerri mootummaa hojiirra akka oolfamuuf gaafatan. Pirezidaanti Isaayyaas garuu waamicha akkasi taasisuuf yeroosaa miti jechuun didan. Kanaafu, gareewwan lamaan; pirezidaantichaa fi deeggartoota isaafi kanneen jijjiramaaf gaaffii dhiyeessan, jidduutti mormiin cime. Miseensoonni garee jijjiramaaf gaafatu 15 (kan G-15 jedhamanii) Pirezidantiin hojiisaa raawwachu hin dandeenye jechuun himatan. Fakkeenyaaf, walgahii koree jidduu galaa idilee fi gubii biyyaaleessaa hin gaggeessine jechuun himatan. Garichis xalayaawwan ifatti miseensoota Adda Dimokiraasiif Haqa Ummataa (People's Front for Democracy and Justice- PFDJ) fi ummatatti barreessaa turan. Kanaan boodas battalumatti, gaazexootaaf gaaffiifi deebii kennuu eegalan. Wal dhabdeenis cimaa adeemee. ''Haata'u malee, Isaayaas Afawarqee kan dura qabsaa'aa bilisummaa ture, dhimmicha bal'isuun ilaaluu hin dandeenye. ''Sababii mul'ata dhabuurraa ka'eetiin erga yeroo sanaatii kaasee Ertiraan booddeetti deebi'uu eegalte,'' jedhan Dr Barakati. Wanti eegamaa ture kamuu gonkumaa akka hin guutamne dubbatu. Balaayinash Arayaa, miseensoonni duraan Isaayaas waliin waggoota 30f waraanaa turan miseensota pireessi odeessaalee sana qilleensa irra oolchan dabalate, heerri mootummaa hojiirra akka oolfamuuf gaafachuu isaanitiif, hundisaanii mana hidhaa buufaman agartee nahu dubbatti. Balaayinash carraawwan haala malee dabarfaman yaaduudhaanis, silaa Ertiraan filannoowwan afur gaggeessuun heerri mootummaas hojiirra oolu danda'a ture jetti. ''Ertiraan osoo waadaa heera mootummaa hojiirra oolchuu kabajjee turte ta'e, silaa dargaggoota sihee biyyaa baqataa jiran oolchuu ni dandeessi turte, biyyoota ollaa waliinis nagaan jiraatti turte'' jetti.  akkasumas badhaadhuunis. Ilaalcha Motummaan Ertiraa Heera Mootummaatiif qabu Gorsaan pirezidaanti Isaayyaas, Obbo Yemaana Gabra'aab fi qondaaltonni mootummaa kaan, akka waan duudhaafi naamusa heera motummaa sanaan hogganamaa jiraniitti dubbatu. Fakkeenyaaf, feesitivaala bara 2013 Atilaantaatti gaggeeffamee irratti, gorsaan pirezidaantii kun heerri mootummaa yoom akka hojiirra oolfamu gaafatamanii ture. Isaaniis Ertiraan chaartariidhuma heera motummaatiin hogganamaa akka jirtu himuun deebii kennan. Dabaluunis, yeroo haalawwan tasgabaa'aniitti filannoon biyyaaleessaa akka gaggeeffamus himanii ture. Kanneen baayyeen ibsa qondaaltota mootummaatiin kenname dhagahanis dhuguma heerri mootummaa sun kan guyyaa tokkichatti hojiirra ni oolfama jechuun abdatanii ture. Garuu ammoo yeroon adeemaa akkuma itti fufeen hojiirra oolmaan heerichaa baayyee xiqqaa ta'usaa baayyee amansiise. Amajjii 2013 keessa, warraaqsi 'the Forto Rebellion' jedhamuun beekamuufi Koloneel Alii Hijaayiin hogganame mootummaa irratti qabsaa'u eegale. Koloneelichiifi deeggartoonni isaas heerri mootummaa hojiirra akka oolfamuufi hidhamtoonni siyaasaa akka gadhiifamaniif gaafatan. Hogganaan ribee lolaa sunis loltoota motummaatiin marfamnaan ofiin of ajjeesse. Taatee kanaan duraafi boodas, haala motummaan ittiin deemaa jiruu, hojiirra oolmaa heerichaafi hidhamtoonni akka gadhiifaman dabalatee, lammiileen Ertiraa biyya alaatti argaman, mormiisaanii dhageessisaaa turan. Pirezidaantichi yeroo Al-Jaazeeraan biyyattiin yoom akka filannnoo gaggeessitu gaafatamanii turaniitti,  akkana jedhan. Aariidhaan 'tarii waggoota 30-40 booda; tarii isaan booda' jedhan. Deebiin isaanii kunis heerri motummaa yoomu hojiirra akka hin oolfamen kan ibse ture. ''Pirezidaantichi sababii dogongorawwan irra dedebiin raawwatanitiif- dogongora silaa mana murti isaan dhaabuu danda'an- heera mootummaatiif xiyyeeffannaa homaatu hin kennan. ''Heerri motummaa silaa jalqaba akka inni aangoorra bu'an irratti xiyyeefata ture,'' jedhan Paawuloos. Dr Barakat ammoo qaamoleen hawaasaa heerri mootummaa sun akka isaan bakka hin buune dubbatan akka jiran himu. Komiin isaaniis heerichi yeroo wixineeffamuutti keessa qooda hin fudhanneedha. Itti dabaluunis, kanneen biraa heerri mootummaa haala pirezidaantichaaf aangoo baayyee kennuun wixineeffame kan jedhanis jiraachuu dubbatu. Akkasumas kanneen sababii dhimmoonni lafaafi afaanii sirriin deebii hin arganneefuu irra deebiin ilaalamuu akka qabu kan kaasaniis jiruu jedhu. ''Komiin yeroo heerri motummaa sun wixinneeffamuutti adeemsicha keessatti qooda hin fudhanne jedhu kan fudhatama qabuudha,'' jedhu Dr Barakat. ''Nutis dirqama hamlee heera motummaa sana fooyyessuu, dabaluufi haaroomsuu qabna,'' jedhu. ''Heera mootummaa qabaachuu dhabuun rakkoo akka qabu beekamaadha,'' jedhu Paawuloos. Itti dabaluunis abbaan irrummaa amma argaa jirruus bu'aa heera motummaa qabaachu dhabuu sanaati,'' jedhan. ''Abbootiin irree seerota cabsuufi malawwan isaan itti gaafatamoo taasisan balleessuun aangoorra turu. ''Kan Ertiraa keessatti ta'aa jiruus isuma kana,'' jechuun ibsan. Haata'u malee, tokkicha ummanni aangoo qabannaan dhumni abbootii irree badaa ta'us himan. Dr Barakat warraaqsa aangoo bara 2011 (Spring Revolution) akka fakkeenyaatti kaasu. ''Ummanni tokkicha miilasaatiin dhaabbatee ni gaha jennaan kan isaan dhaabu hin jiraatu,'' jedhan.	https://www.bbc.com/afaanoromoo/oduu-61540142
health	Koronaavaayiras: Keeniyaatti yaaliin talaallii Covid-19 Yuunvarsittii Oksifoord waliin ta'uun jalqabamuuf	Dhaabbanni qorannoo beekamaa Keeniyaa talaallii haaraa Covid-19 Yunivarsiitii Oksifoordiin qophaa'ee magaalaa Kiliifiitti yaalii akka jalqabu beeksise. Dhaabbantni Keemrii Weelkaam jedhamu kun qorannoo kanaaf hojjattoota fayyaa 400 akka barbaadu himeera. Addunyaa irratti qorattoonni talaallii Covid-19 argachuuf dorgomaati jiru. Kanneen keessaa immoo gareen Yunivarsiitii Oksifoord keessatti argaman ni dursu. Yaalii talaallii kanaa-ChAdOx1nCoV19 jiraattoota UK eeyyamamoo tahan kan kumaatamaan lakkaawwaman irratti ilaalamaa jira. Amma immoo Institiiyuutiin Qorannoo Fayyaa Keeniyaa yaalii kana Keeniyaatti lammilee biyyattii irratti taasisuuf jira. Namooti qorannoo kanarratti hirmaatan umrii 18 oliifi ogeessota fayyaa magaala qarqara galaanaatti argamtu Mombaasaa fi Kiliifii bakka yaaliin kun itti jalqabu tahuu qabu. Dhimma yaalii talaallii Afrikaa keessatti gaggeessuu irratti wal-falmiin jiraatus, qorattoonni kunneen garuu yaaliin tokkoyyuu otoo hin adeemsifamiin dura talaallichi gulantaa murteessaa keessa darba jedhan. Yoo talaallichi hojjeteef Keeniyaan kanarratti hirmaachuunshee ardii Afrikaaf barbaachisaa dha jedhaniiru.	https://www.bbc.com/afaanoromoo/oduu-52814574
health	Koronaavaayiras: Akka ilaalcha lammilee UStti biyya kamtu Covid-19 to'achuun caalaa milkaa'ee?	"Lammiileen Ameerikaa biyyoota Covid-19 to'achuuf hojii hojjetaniin yoo madaalan Kooriyaa Kibbaafi Jarmaniin dinqisiifatanii, Xaaliyaaniifi Chaayinaan ammoo hojii gad aanaa hojjetaniiru jedhan. Dhaabbatni qorannoo Waashingitan jiru,   Pew Research Center biyyootni weerara Covid-19 to'achuuf hojii hojjetan madaaluuf sagalee lammiilee Ameerikaa 10,957 irraa sassaabeera. Haaluma kanaan qabxii biyya isaanii Ameerikaaf kennan caalaa hedduun isaanii Kooriyaa Kibbaafi Jarmaniif qabxii olaanaa kennaniiru. Kooriyaan Kibbaa weerara kana daftee ittisuuf hojiin hojjette gaariidha jedhaniiru namootni madaallii isaanii kaahan kunniin. Jarmanittis uggurri sochii yeroon labsame duuti biyyoota Awrooppaa biroon gad akka ta'u gargaareera jedhameera. Lammiileen kun hojii UK'n to'annoo dhibee kanaaf hojjette irratti yaada gara tokkotti luucca'e kennuun itti ulfaateera. Hedduun lammiilee biyyattii madaallii kana guutan Chaayinaafi Xaaliyaan to'annoo vaayirasii kanaa irratti hojii gaarii hin hojjenne jedhaniiru. Xaaliyaan biyyoota Awrooppaa keessaa biyya lammiilee hedduu sababa vaayirasii kanaan dhabdeedha. Harki caalaan namoota kanaa biyyi isaanii Ameerikaan weerara kana to'achuurratti biyyoota biroorraa muuxannoo waa baruu qabdi jedhaniiru. Dhaabbata qorannoo Pew keessatti daayireektara qorannoo global attitudes kan ta'an Richaard Waayik lammiileen Ameerikaa biyyootani adunyaarra jiran weerara kana akkamiin to'achuuf yaalaa akka jiran xiyyeeffannoon hordofuu jedhan. . Torbanoota muraasa dura Dhaabbatni Fayyaa Addunyaa (WHO) xiyyeeffannoo lammiilee Ameerikaa keessa hin turree kan jedhan Waayik, yaadni lammiileen kun qorannoo kanarratti kennan wal adda jedhan. Dimookraatota keessaa harki 62 dhaabbatichi weerara kana to'achuuf hojii akkaan dansaa ykn dansaa hojjeteeraa jedhaniiru. yaada kanatti Ripaablikaanota harka 28 qofat waliigale. Waayee odeeffannoo Dhaabbatichaa bahurraa amantaa qabaachuu ammoo tokko sadaffaan Ripaablikaanotaa dhaabbticha ni amannaa jedhaniiru. Dimookraatota keessaa harka 80'tu dhaabbaticha amana. Pireezidant Tiraamp, Koroonaavayirasiitiin   ""Chinese virus"" jechuun waamu filachuun isaanii Beejiingiin hedduu mufachiisa. Qeeqa irra deddeebiin Tiraamp irraa ka'uufis deebii kennaa Waayik akka jedhanitti bara 2005 irraa eegalee Ilaalcha Chaayinaaf qaban irratti gaaffi lammiilee Ameerikaafiyeessaa bahan irraa ilaalchi gadheen akka alaanaa horatamee hin beekuu jedhan. Dhimma kanarratti Dimookraatotaafi Ripaablikaanota gidduutti garaagarummaan yaadaa jirus dhiphachuu himaniiru. Ameerikaanonni yeroo dheeraaf dhimmoota akka daldalaa fi carraa hojiirratti Chaayinaarraa shakkii kan qaban ta'us amma ammoo kun gara naeenya Saayibariifi mirga namoomaattis ce'eera. Yeroo ammaa lammiilee Ameerikaa qorannoo kan keessatti hirmaatan keessaa harki 66 Chaayinaaf ilaalcha gaarii hin qaban. Odeeffannoo waayee Vaayirasii kanaarratti Chaayinaatii bahaniis harki 84 ''badaa hin amannu ykn hin amannu'' jedhan. Lammiilee Tiraampiin filatan keessaa harki walakkaa ol jechuunis %52 weerara kana to'achuuf laafina argarsiisaniiru jedhanii amanu. Namoota harka 47 ta'antu hojii Ameerikaan weerara kana to'achuuf hojjette ''daran dansa ykn dansa'' jechuun ibsan."	https://www.bbc.com/afaanoromoo/oduu-52763792
health	‘Kan sijaaraa xuuxu abbaa warraakooti, kaansariin garuu ana qabe'	"""Karaa funyaankootiin afuura baafachuu hin danda'u. Karaa qaawwa morma koo irra jiruunan afura baafadha,'' jedhu maanguddoon waggaa 75 Naaliinii Saatyaanaaraayaan.Naaliinii gonkumaa sijaaraa xuxxee hinbeekne, garuu wagoota 33 gaa'elaan dabarsaniitti abbaa warraa isaanitu sijaara xuuxa ture. Garuu kaansariin qabamuu bara 2010 erga abbaan warraashe du'anii waggaa shaniin booda barte. ''Abbaan warraakoo osoo walirraa hinkunnee xuuxa ture. Sun akka narratti dhiibbaa qabu hin beekun ture. Waa'ee fayyaasaa waanan yaadda'eef akka dhaabu gaafadheen ture,'' jedhan maanguddoo Naaliinii kan Kibba Indiyaa magaalaa Haydaraabaaditti BBCtti akka himaniitti. Dhaabbanni Fayyaa Addunyaa (WHO) waggaan sijaaraan namoota miliyoona saddeeti akka ajjeesse hima. Isaan keessaa kan miliyoona 1.2 ta'an kan nama sijaaraa xuxuu waliin jiraataniidha. Baayyeen ammoo dhukkuboota jireenya gabaabsaniin dhukkubsatu. Naaliinii osoo intala akkaayyoo isheetti seenaa himaa jirtuu ture sagaleen ishee akka geedaramaa jiru kan hubatte. Yeroodhuma gabaabaa keessattis, sagalee qulqulluun haasa'uufi afuura baafachuu dadhabde. Dhukkubbiin ishee kunis kaansarii qoonqoo ta'uun itti himame. Hakimiinis wallaansa baqaqsanii yaaluu qoonqoo irratti raawwatan. ''Dubbachuun dadhabe. Baayyee nama gaddisiisa. Akkasumas kana duraan booda sagalee koo kana duraa hin argattuu naan jedhan dooktaroonni.'' Jaanaan - kan waggaa 15- akkooshee baayyee xaba jaalataniitti waan akka tasaa mudate ni yaadatatti. \n''Wayita wallaanamteetti yeroo dheeraaf mana hin turre.'' ""Yeroo gara manaa deebiituutti kan waggaa afurtiin ture. Garaashee irra ujummootu ture... bakka hundaa ujummootu ture. Nama keenya yeroo hunda qulleessuu qabna. Narsiin ishee waliin turte. Cimina haalichaa kanan hubadhee hin se'u.''   Dhaabbanni Fayyaa Addunyaa waggaa waggaatti daa'imman 65,000 sababii warri kaani sijaaraa xuxuutiin ni du'u jedha. Kanaan alatti daa'imman aara sijaaraatiif saaxilaman infekshinii gurraatiin qabamuuf carraansaanii olaanaadha. Yeroo tokko tokko ammoo yoo cimee ammoo dandeettii dhageettii saanii dhabu.\n''Daa'imman aara sijaaraaf saaxilaman rakkoo afura baafachuutiif saaxilamu parsantaa 50-100 olaanaadha. Akkasumas asimii fi carraan du'a tasaatiif saaxilamu olaanaadha,'' jette Anjeelaa Chiibaanuu. Namoonni sijaaraa xuuxan ta'ee kanneen hin xuxnee baayyee sijaaraa xuuxuun dhorkamu qabaata jedhanii akka morman dhaabbanni Fayyaa Addunyaa ibseera. ''Naannawa gutummaatti sijaaraa irraa bilisa ta'e jiraachuun jijjirama bu'a qabeessa fiduun ni danda'ama. Namoonni bakka isin jiraattaniitti ta'e ijoollee keessan biratti akka hin xuuxne taasisaa. Qilleensa qulqulluu afura baafachuun mirga namoomaati,'' jetti Anjeelaan. Haata'u malee gutuummaatti sijaaraa xuuxuu dhorkuun cimu dandanda. Haala qorannoo damee kanaratti hojjatame tokkootti Aworppaatti indastiriin sijaaraa bara 2021tti qofa dolaara biiliyoona 850 sochoose. Akka qorannichi mul'isuutti, dhaabbilee gurguddoonni bu'aa olaanaa argatan akka sijaaraan hin dhormaneef dhiibbaa olaanaa taasisu. Ayinuuruu Altiibeevaa miseensa mana maree Indiyaatti seerriiwwan akkasii akka hojiirra oolaniif hojjatan keessaayi. Bara 2018tti bakka namoonni walitti qabamaniitti sijaaraa xuuxuun akka dhorkamuuf sochiin jalqabamee ture. Indiyaa keessatti waggaa waggaan sijaawaan wal qabatee namoonni kuma jahaa olii lubbusaanii akka dhaban himuun, bakkeewwan akkasii irratti akka hin xuxamneef dhorkuun ammoo miidhaa qaqabu %10 ni hir'isa jedhu. Miseesni mana maree tun ammoo mormii olaanaatu mudate ture.\n''Miseensonni mana maree mataansaanii karaa garaa garaatiin indastirii tamboo waliin hidhata qabu. Seerri bakka namoonni walitti qabamaniitti sijaaraa xuxuu dhorkus gara koree filatameetti ture kan ergame. Garuu, koreewwan ta'e jedhanii akka tursiisan taasifame.Ministeerri dhimma diinagdeetiis yoo ta'e galii gibira irraa argamu irratti hir'isni akka jiraatu ibsuun yaadicha deeggaranii ture,'' jedhu. ""Namoonni tokko tokkoos sirummaa karaa miidiyaa hawaasaa isaanitiin anaafi maatii koo xuquu eegalan.''\nAyinuuruun waggoota darbaniif erga qabsoo cimaa taasisaniin booda, bara 2021 irratti Indiyaa keessatti lafa namoonni walitti qabaman irratti sijaaraa xuxuun dhorkameera. Haata'u malee achirratti hin dhaabanne. Ayiinuuruun miidhaa sijaaraa xuuxuun qayyaa irratti qabaatu akkasumas balaa daa'imman irratti qabaatu ilaalchisuun qophiilee hubannoo cimsuus ni qindeessa.\nSadarkaa idil-addunyaattis lakkoofsa namoota sababii tambootiin du'anii hir'isuuf yaaliiwwan taasifaman keessaa, bara 2005tti ifa kan taasifame waliigalteen to'annoo Tamboo ni eerama. Ahanga ammaattis biyyoonni 182 waliigalte kana mallatteessuun miseensa ta'aniiru. ''Yaaliin tarkaanfiiwwan du'aatii tamboon wal qabatee umamuu hir'isuuf taasifaman gargaaruu kan danda'an hedduun jiru. Adda durummaanis oomisha tamboo irra gibira olaanaa kaa'u, beeksiisawwan irratti to'annoo taasisuu akkasumas dhimmicharratti barnoota olaanaa kennuun ni eergama.'' Dhaabbanni Fayyaa Addunyaa lakkoofsi namoota sijaaraa xuxanii waggaa waggaan hir'ataa jiraachu himulleen, ammaan tanas lakkoofsi namoota sijaaraa xuxanii biiliyoona 1.3 jedhama. Akka dhaabbatichaatti, namoota kudhan keessa tokko kan xuxuu yoo ta'u, baayyeen isaani ammoo kan hin to'atamneefi kan karaa seeraan alaatiin dadabarfamu fayyadamu. Indiyaa Haayidiraabaad keessa jiraataa kan ta'an Naaliinii Ammaan tana dhimmicha seeratti dhiyeessuu barbaadu. Hanga ammaatti qaawwa morma ishee irra jiruun qofa afuura baafataa kan jiraan Naaliiniin, sababii sijaaraatiin lubbuun nama kamiitu akkasiin baduu hin qabu jedhu. Naaliiniin gara manneen barbootaa akkasumas bakka ummanni itti walitti qabamuutti imaluun waa'ee miidhaa sijaaraa irratti qophiilee hubannoo cimsuu kan taasisan yoo ta'u, yeroo qabaniitti ammoo ijoollee ijjoollee isaanii waliin xabachu jaalatu. Sababii abbaan warraa saanii sijaaraa xuuxaa turaniif kaansariif saaxilamun rakkoo fayyaa cimaaf saaxilaman illeen abbaa warraasaanii kanaaf komachu akka hin barbaadne himu. ''Gonkumaa abbaa warraakoo itti gaddee hin beeku. Rakkoo na mudateen gadduun jijjirama omaatu hin jiru. Amma dhugaasaa fudhadhee waa'ee rakkoo na mudatee dubbachu hin sodaadhua,'' jedhu."	https://www.bbc.com/afaanoromoo/articles/c84yn98rg3po
technology	Awustiraaliyaa: Aappiin saal qunnamtiif eeyyama kennuu agarsiisuuf qophaa'e falmii kaase	"Torbaanoota dhihoodhaa asitti, haleellaa fi xuxxuqaa saalaa akkasumas miidhaa dubartoota irra ga'uu Awustraaliyaatti ijoo dubbii ta'eera. Wiixata darbe namootii kumaatamaan lakkaa'aman haleellaa saalaa irratti mormii dhageessisuuf hiriira gaggeessaniiru. Hiriira kana hordofee, komishiiniin poolisii Niiw Sawuuz Weelsi (NSW) dirqiin gudeeduu hirrisuuf appii saal qunnamtiif eeyyama kennuu agarsiisu itti fayyadamuuf yaada dhiheesse. Komishinar Miik Fuular namootni saal qunnamtii raawwachuun dura walii galtee isaani appii kan keessatti galmeessisuu qabu jedhu. Himannaa miidhaa saalaa mana murtiitti dhiyaatu irratti eyyama kennuufi dhiisuu mirkaaneessuun rakkoo ta'eera, appiin kun namoota miidhamaniif haqa kennuuf ni gargaara jedhu Fuular. Himannaa haleellaa saalaa 15,000 bara darbe poolisii NSWtti gabaasaman keessaa %10 gadi kan ta'an qoofaatu seeraan himati irratti baname jechuun dubbatan. Gartuuleen mirga dubartootaaf falman garuu appiin kun darbeeyyuu rakkoo dabalataa uumuu danda'a jechuun mormii isaanii dhageessisaniiru. Waligalteen erga galmaa'ee booda namni tokko yaada isaa yoo geeddare bu'aa hin qabaatu ykn ammo sobaan namni eyyamaa sana galmeessuu danda'a jedhu. ""Namni gudeeddii raawwatu dirqisiisee eyyama sana galmeessuu danda'a,"" jechuun hoggantuun taajajila dubartoota haleellaa irraa kunuunsu NSW Tiwiitara gubbaatti barreessiteetti. Dubartoonni ogeeyyii seeraa ta'anis dubartoota miidhaan irraa ga'eef seera foyyeessuufi beekumsa kennuu waliin yoo madaalamu appiichi bu'aa kan hin qabne jechuun mormaniiru. ""Appii kana hin barbaanuu, fedhii hin qabnu, wantii nu barbaanuu fooyya'uu eyyama seeraa, barnoota, dhiiroonni waan fedhan argachuu danda'an yaadni jedhu akka dhaabatudha"" jedhan Miseensi Paarlaamaa Jeenii Liihong. Erga Denmaark waliigaltee ifatti raawwatuun ala saalqunnamtii raawwatu yakka erga jette booda appiin walfakkaataa dhaabbata dhuunfaatiin biyyattii keessa gadhiifamee ture. Ta'us guddaa qeeqame. Awustiraaliyaatti tibbana himannaa gudeeddii paarlaamaa, manneen barnootaafi bakka hojiitti raawwataman jedhaman miidiyaalee gubbaa dhihaataa jiru. Bulchiinsa guddoo Awustiraaliyaa, NSW'tti, shamarran fedhaan saal qunnamtii raawachuurratti kaarikulamii [sirna barnootaa] mana barumsichaarratti sirreeffamni akka taasifamu duula gaggeessaa jiru."	https://www.bbc.com/afaanoromoo/oduu-56446966
politics	Tarkiin namoota bara 2016 Erdogan fonqolchuuf yaalan umrii guutuun adabde	Manni Murtii Tarkii qondaaltota waraanaa fi kaan 337 kanneen yaalii fonqolcha mootummaa bara 2016 keessaa harka qaban irratti hidhaa umrii guutuu dabarse. Ajajoonni humna qilleensaa fi lafoo, qondaaltota 500 Pirezidaanti Tayyib Erdogaan aangoorraa fonqolchuuf yaalan keessaati. Qondaaltonni waraanaa gameeyyiin kunneen buufata dhiyeenya magaalaa Ankaaraatti dhiyoo jirtu Akinci jedhamturraa yaalii fonqolchaa qindeessan jedhamuun himataman. Pirezidaant Erdogaan akka jedhanitti dureen amantii Islaamaa US jiraatan Fatullaah Gulen yaalii fonqolchaa hidhamuu namoota hedduuf sababa ta'e kana qindeessaniiru. Fathullaah Gulen garuu yaalii fonqolchaa bara 2016 raawwate kan namoonni 251 ta'an irratti du'an fi 2,000 kan caalan ammoo madaa'an keessaa harka hin qabu jechuun waakkatan. Wayita yaaliin fonqolchaa raawwate sana pirezidaant Erdogaan boqonnaaf ba'anii rizoortii tokko keessa turan. Wayita taateen sun mudate lammiileen biyyattii kumaatamaan lakkaa'aman hiriira ba'uun kanneen yaalii fonqolchaa gaggeessan akka aangoo hin qabanne mormaa turan. Himati kun bara 2017 kan eegale yoo ta'u, qondaaltonni kunneen hedduunsaanii pirezidaantii ajjeesuun aangoowwan mootummaa ijoo ta'an qabachuuf yaaluudhaan himataman. Qondaaltonni Erdogaan fonqolchuuf shira xaxan jalqaba buufata humna qilleensaa Akinci jedhamutti xiyyaara waraanaa to'atan, isa booda ammoo dursaa waraanaa fi qondaaltota waraanaa biroo ukkaamsanii fudhatan. Ajajaan humna qilleensaa duraanii biyyattii Akin Ozturk bara darbe hidhaa umrii guutuun irratti murtaa'e. Paayileetonni 25 xiyyaarota waraanaa F-16 jedhamaniin iddoowwan ijoo ta'an boombiidhaan barbadeessan. Paarlaamaa fi gamoon humna nageenyaa biyyattii kanneen haleelaman keessaati. Haleellaa boombii sanaan jiraattonni magaalaa Ankaaraa 68 yoo du'an 200 kan caalan ammoo madaa'aniiru. Kanneen hidhaan itti murtaa'e keessaa qondaaltonni olaanoon waraanaa 10 fi namoonni siiviliin afur hidhaa cimaa umrii guutuun adabamaniiru. Haalli qabiinsa adabamtoota kunneeniis kan hidhamtootaa kaaniirraa adda jedhameera Duree amantii Islaamaa US jiran Fathullaah Gulen fi barsiisaa tiyooloojii kan ta'an Abdi Oksuz dabalatee namoonni ja'a ammoo bakka qaamaan hin argamnetti himatamaniiru. Yaalii fonqolcha mootummaa Tarkii booda hojjettoonni mootummaa 100,000 caalan hari'amaniiru. Fonqolcha mootummaa keessatti hirmaatan jedhamuun namoonni himataman hedduudha. Manni murtii biyyattii hanga namoota 2,500 caalan hidhaan umrii guutuun adabuuf akka jiru ibseera.	https://www.bbc.com/afaanoromoo/oduu-55092661
politics	Walitti bu'insa daangaa naannolee Somaalii fi Afaariin namooti 50 ol ajjeefaman	Baha Itoophiyaa daangaa Afaarii fi Somaaleetti dhuma torban darbee walitti bu'insa uumamee tureen lubbuun namoota baay'ee darbuu bulchitootni naannolee lamaanii himan. Naannoo Afaaritti gaafa Sanbataa darbe 25/2013 guyyaa sa'a sagalitti godina 3, aanaa Haarukaatti haleellaa dhaqqabeen lubbuun namoota 30 yoo darbu namootni 50 ol madaa'uu isaanii itdubbi himaan mootummaa naannichaa Obbo Ahimad Halooyitaa himaniru. Har'a barii sa'a 11 irraa jalqabee godina 3 aanolee Haarukaa, Gel'aaluu, Gawaanee jedhaman keessatti haleellaan raawwatamee manneen gubachuus himaniiru. Naannoon Somaalii ibsa baaseen, Jimaata darbe gaafa Bitootessa 24 /2013 gandoota Da'awaadii fi Qarafaa jedhaman irratti haleellaan raawwachuun ''horsiisee bultootni 25 ol yoo ajjeefaman, namoota 30 tahan irra ammoo miidhaan qaamaa gahuun qabeenyi isaaniis manca'eera'' jedhe. Har'a [Kibxata] ganamas gandoota naannoo Somaalii afur jechuun Da'aawadii, Gewuraan, Qalaalee fi Danlehee jedhamanitti haleellaan raawwachuun yeroodhaaf lakkoofsi isaanii kan adda hin baane namootni baay'een ajjeefamuu himaniiru. Naannoleen lamaan haleellicha kan raawwatan jechuun miseensota poolisii humna addaa walii isaanii himatu. Dabalataan naannoon Somaalii humni addaa naannoo Afaar humna shororkeessaa ittiin jedhu [UGUGUMA] jedhamu waliin tahuun haleellicha raawwate jechuun himate. Dubbi himaan mootummaa Afaar Obbo Ahimad ammoo Indefoo, Adaayitoo fi Gadaamaayituu bakkkeewan jedhamanitti daldala seeraan alaa ittisuuf tarkaanfiin fudhatame hordofuun humni addaa naannoo Somaalii horsiisee bultoota irratti tarkaanfii ajjeechaa fudhate jedhan. Obbo Ahimad akka jedhanitti haleellaa gaafa Sanbataa raawwate irratti hirmaachuun kan qabaman miseensonni humni addaa naannoo Somaalii jiru. Naannoo Somaalii fi Afaar gidduutti araarri akka bu'uuf yaaliin taasifamaa ture akka hin milkoofne kan himan Obbo Ahimad, hanga ammaatti bakkeewwan rakkoon itti mudate kanneen humni federaalaas tahe raayyaan ittisaa akka hin dhaqqabne himan. Naannolee lamaan gidduutti walitti bu'insa daangaa ture yeroo yerootti irra deddebiin ka'uun lubbuu galaafataa jira. Amma dura akkaataa Boordiin filannoo buufataalee filannooo gandoota naannoleen lamaan irratti wal dhaban daangaarratti argaman keessa jiran itti caasesse ilaalchisee naannoon Afaar komii dhiyeessee kan ture yoo ta'u boordiin filannoo komii sana fudhachuun sirreeffama godhee ture. Mootummaan naannoo Somaalii ammoo sirreeffama Boordii filannoo kana naannoo Afaariif kan looge jechuun iyyate. Walitti bu'iinsi ammaa kallattiin dhimma iyyata Boordii filannoo kanan kan walqabatu ta'uun hin beekamne.	https://www.bbc.com/afaanoromoo/56636708
technology	Facebook maqaasaa 'Meta' jechuun geeddarate	Feesbuukiin maqaasaa gara maqaa Meta jedhutti geeddaruun qaama akka haaraatti of beeksisuuti jedheera. Jaarmiyaan teeknolojii kuni maqaa geeddarachuu kora injinaroota dhaabbatichaa waggaa taa’amerratti beeksise. Maqaan haaraa waan dhaabbatichi yeroo ammaa dalagu bakka bu’a jedheera. Karoora metaverse jedhamu- addunyaa onlaayinii kan namoonni keessatti heedseetii VR jedhamu fayyadamuun taphachuu, hojjechuu fi haasa’uu isaan dandeessisuus ifa godheera. Jijjiiramni maqaa kuni kan dhufe hojjettuun duraanii sanada dhaabbatichaa saaxiluun waa’ee Feesbuukii oduun gaarii hin taane erga tamsa’een booda dha. Frances Haugen dhaabbatichi ‘’eegumsa onlaayinii namootaarra bu’aadhaaf dursa kenna'' jechuun himateetti. Bara 2015tti Google dhaabbata haadhoosaa Alphabet jedhee waamuun jijjiirama caasaa taasisus, namoota biratti garuu maqichi beekamaa tahuu hin dandeenye.	https://www.bbc.com/afaanoromoo/oduu-59085153
sports	Piriimeer Liigii Ingiliiz: Taphoota kaleessaatiin eenyu fa'atu milkaa'e?	Taphoonni Piriimeer Liigii Ingiliiz torbee 23 kaleessa taphatamaniiru. Haaluma kanaan Maanchistar Siitiin Kiristaal Paalas waliin walqixa baheera. Gooliin lamaan Sargiyoo Awugeeroo galcheen Maanchistar Siitiin carraa injifachuu guddaa qabaatus taphataa Kiristaal Paalas kan ta'e Farnaandinhoo goolii kilabiinsaa qabxii qooddatee bahu galcheera. Kanaanis Maanchister siitiin qabxii 2-2'n taphicha xumureera. Niwkaastil Yuunaayitid daqiiqaa 94'ffaarratti goolii Isaak Haaydan galcheen Cheelsii 1-0 injifateera. Noorwiich ammoo Bornimaawuziin 1-0 injifateera. Wolviis ammoo goolii Peedro Neetoofi Raawul Jimeeneez lama galcheen Saawuzihaampitaniin 3-2 injifachuusaatiin gara sadarkaa 6'ffaa ol dhufeera. Arseenaal dirreesaarrti tapha Sheefiild Yunaayitid faana taasiseen boqonnaa duraarratti 1-0 dursaa turus booda garuu goolii taphataan Sheefiild Joon Fileek galcheen 1-1 bahuun taphichi xumurame. Weesthaam ammoo gamasaatiin tapha Evertan waliin taphateen 1-1n xumuraniiru. Biraayitanis tapha Astoon Viilaa waliin istaadiyeemii Ameex'tti taphateen 1-1 bahe. Dilbata ar'aa ammoo taphoota lamatu eegama. Isaan keessaa taphni akka torban kanaatti eegamaa jiru Maanchester Yunaayitidiifi Liiverpuul gidduutti taasifamudha. Seenaa Piriimer Liigii keessatti Maanchester Yunaayitidiifi Liiverpuul Piriimer Liigii mo'achuudhaan hedduu wal dorgomaa turan. Ogeessonni kubbaa miilaa akka jedhaa jiranitti akkuma Maanchester Yunaayitid baroota 1990 fi 2000 keessa ol aantummaa qabatee ture, Liiverpuul  aamma deebiyee baroota 2020 keessa ol aantummaa fudhachuu mala jedhu. Taoha ar'aa kanarraa jalqabuu laata? Taphni Piriimer Liigii ar'a taphatamu kan biraan Leesteriifi Barnileedha.	https://www.bbc.com/afaanoromoo/oduu-51166079
politics	H﻿aleellaa rokkeetii konkolaataa deeggarsa fe'erratti raawwateen namoonni hedduun ajjeeffaman	Haleellaa konkolaataa Raashiyaa deeggarsa fe’ee deemaa ture irratti raawateen namootni 23 ajjeefaman. Haleellichi kibba Yuukireen Zaaporiziyaa keessatti akka raawwate qondaalonni naannichaa himaniiru. Namootni biroo 28 Jimaata har’aa ganama naannoo Zaaporiziyaa keessatti raawwateen miidhamaniiru. Miidhamtootni hundinuu namoota nagaati. Namootni miidhaman naannoo Raashiyaan qabameeru keessaa firoota isaanii baafachuuf akkasumas deeggarsa namoomaa dhaqqabsiisuuf imalaa turan. Bulchaan naannichaa Raashiyaan muudde haleellichaaf Yuukireeniin himate. Haleellaan kun yerootti Putin Moskootti naannolee Yuukireen Zaaporiziyaa, Luhaaniski, Dooneski fi Keherson Raashiyaatti dabaluuf mallattoo isaanii kaa’uuf jedhanitti dhaqqabe. Naannolee Bahaa fi Kibba Yuukiren ofitti dabaluuf Raashiyaan filannoo rifirendamii gaggeesera jette. Uk fi biyyootni Lixaa gochaa Putin kana balaallefataniiru. ‘’Diinni naannoo qarqara magaalaatti haleellaa rokkeettii gaggeessan’’ jedhan bulchaan naannichaa Oleksaander Istaruuk. ‘’Uummanni firoota isaanii fi deeggarsa naannoo yeroof to’atame keessaa fudhachuuf hiriiranii eegaa jiru,’’ jedhan. Istaruk itti dabaluun gareen hakiimotaa fi lubbuu baraartotaa bakkichatti argamuun hojjechaa jiru jedhan. Miiidyaan mootummaa Raashiyaan to’atamu aka gabaasetti, ‘’hidhattootni Yuukireen’’ haleellicha raawwatan. Namootni 23 ajjeefamuus qondaalli Moskoon naannichatti muudde Vilaadmir Rogov himaniiru. Raashiyaan Guraandhala 24 Yuukireen weerarte. Amma Moskoon naannoo Zaaporiziyaa to‘attee jirti. Buufanni niwukieraa guddichi adunyaa naannoo kanatti argama. Garuu magaalaa naannichaa hin qabanne. R﻿aashiyaan naannolee arfan Yuukireen ofitti dabaluuf sochii irra jirti. Garuu Ameerikaa dabalatee biyyootni Lixaa kaan tarkaanfii Putin kana hin fudhannu jedhan. P﻿irezidaantiin US Joo baayiden biyyi isaanii beekamtii akka hin kennineef himaniiru.	https://www.bbc.com/afaanoromoo/articles/c16p3dk9zj9o
sports	Luwis Enriikee: Mucaan leenjisaa duraanii Baarseloonaa fi Ispeen umurii waggaa sagaliin boqatte	Leenjisaan Ispeenii fi Baarseloonaa duraanii Luwis Eniriikee mucaa isaa waggaa sagaliin boqotteef gadda itti dhagahame ibse. Mucaan Luwis Enriikee waggaa sagalii Xaanaa jedhamtu dhibee kaanserii lafeedhaan kaleessa galgala boqatte. Mucaan leenjisichaa ji'a shan guutuuf yaalamaa turtus lubbuun ooluu hin dandeenye. Luwis Enriikeen mucaa isaa kana kunuunsuu fi wal'aansisuuf jecha leenjisummaa garee biyyaalessaa Ispeen adda kutuun dhiisan. ''Ati urjii maatii keenya qajeelchitudha'' jedhe leenjisichi mucaa isaa boqatteen. ''Sidhabuu keenyatti hedduu gaddina garuu yeroo hundumaa si yaadanna, fuuldurattis wal argina jennee abdanna'' abbaan mucaa boqattee Luwis Enriikeen. Federeeshiniin kubbaa miilaa Ispeen du'a daa'ima xiqqoo kanaa dhagahuu keenyatti guddaa gaddina jechuun maatii fi hiriyyootaaf jajjabina hawwina jedhe. Baarseloonaa kilebii Luwis Enrikeen  leenjisaa tahuun waancaa Laaliigaa lamaa fi bara 2015 Shaampiyyonsi Ligii waliin injifatan akkasumas taphatummaan taphoota 301 irratti hiriiranis gadda isaanii maatiif ibsaniiru. Taphataa cimaan Baarseloonaa Liyonel Mesiinis,''Nuyi siwaliin jirra, jajjabina isiniif hawwina'' jedhe. Ministira Muummee biyyattii dabalatee taphataan teenesii Raafaa'el Naadaalis akkasuma gadda isaanii ibsaniiru. Morkataan Baarseloonaa Riyaal Maadiridi yeroo gaddaa hamaa akkasiitti si cinaa jirra jechuun maatii Enriikeef ergaa dabarsaniiru. Kilebii biraan Luwis Enriikeen leenjisaa turan Roomaan gadda akkasii dhagahuun onnee nama cabsa jedhanii yaadni hunda keenyaa Enriikee fi maatii isaa waliin jira jedhan.	https://www.bbc.com/afaanoromoo/oduu-49520780
politics	Paartilee siyaasaatiin malee dimookiraasii qabachuu dandeenyaa?	Addunyaarratti filattoonni dhaabbilee siyaasaa baramanitti dugda kan garagalchaa jiran fakkaata; garuu isaan malee dimookiraasiin jiraachu danda’aa? Bara 1796tti Pireezidaant Joorj Waashiingitan, “namai abshaala, safuu hin bekneefi hamoo ta’an aangoo uummataa akka fudhataniif” taasifamaniiru jechuun paartilee siyaasaa qeeqanii turan. Yaadni isaanii kunis rakkoo yeroo ammaa waliin kan deemu faakkaata. Ta’us garuu yeroo dheeraaf lammileen Ameerikaa hedduun yaaddoo Waashingitan kanaan waliigalu ture. Fudhatamummaan paartilee Dimokraatikii fi Rippaablikaan lamaan uummata biratti waan abdiin itti kutame fakkaata. Kunis bakka bu’iinsa dhabuu qofaan osoo hintaane, namoota beektootaan to’atamaniiru jedhamu. Dhugaattis namoota bara 218tti filannoo US filatan keessaa %38 kan ta'an kanneen paatrii kamu waliin hidhatan hinqabneedha. Amma ammoo baayyinni namoonni akka Dimookiraatiittis ta’e Rippaablikaanitti of hin ibsine lakkoofsaan dabalaa jiru. Jijjiirraamni kunis addunyaa maratti kan mul’atu fakkaata. Fakeenyaaf, Awurooppaa keessatti, paartileen cicimoon kanneen isaan filatan tuffachuun himatamu. Kunis dubbii irra caalaa Yunaayiti Kingidamiin gara Brexit tti akka seentuuf dhiibbaa taasiseedha jedhamuun himatama. Jibbi paartilee siyaasaa irratti dabalaa dhufe kunis saayintistoota siyaasaa gidduutti falmii kaaseera. Kanneen sirni paartii siyaasaa idilee jiraachu deeggaran ammoo, dimookraasiin paartilee siyaasaa cimoo, amanamoo fi qindaa’oo ta’an irratti akka hundaa’u falmu. “Namoonni siyaasa keessa jiran yeroo baayyee kallattiin ummata bira gahuuf paartiilee naannawu yaadu. Garuu paartileen malee hokkoratu nu mudata ture,” jetti Naansii Rosanbiluum kan Yunivarsitii Harvaarditti qorattuun saayinsii siyaasaafi ammaan tanas,   wa’ee rakkoo paartilee siyaasa irra ga’aa jiru qorataa jirtu. Ta’us garuu gareen hayyootaa muraasi kanneen baayyeensaanii dargaggoo ta'an, giddu galummaa partilee fi namoota siyaasaan alatti, dimookiraasii iftooma qabuu fi kallaattiin ta’e fi kan paartiilee fi qondaaltoota siyaasaa gadaanaan keessatti hirmaatan yaadu qabna jedhu. Yaadni akkanaa kunis hanga waggoota kudhan duraatti akka “tasumaan waan dhugaa hin taaneetti” ilaalama ture, jetti saayintistiin siyaasaa Yunivaritii Yeel, Heeelan Landimoor. Ta’us garuu taateewwan kanneen akka rakkoo dinaagdee bara 2008 fi bara 2016'tti Doonald Tiraamp pireezidantii ta’ee filatamuun isaa dabalatee, falmii kana caalaa guddiseera jetti. US keessatti beekamtiifi aangoo paartileen qaban wantoonni hir’isaa deeman heddumataa jira. Sagantaalee paartiin gaggeeffaman kan hojiiwwan motummaa deegartootasaaniif dhiyeessaa turan sirnoota beekamuuf kennamananiiru. Koreewwan sochii siyaasaa walabaa ka'uun ammoo dorgomtoonni madda maallaqaa dula filannoo akka qabattan taasiseera. Haalli kun ammoo kaadhimamtoonni paartiilee birokiraasiin guutaman irra akka nama daldalaatti akka socha'an taasisera. Kutaa biyyaa US hedduu keessatti paartii tokko isa kanirraa caalsisanii looguufiin kadhimamtoonni bakka buutota filattota isaaniif ta’uurra paartilee lamaniif aangoo mijataan” akka uumamu taasiseera. Kana jechuun injifataan kan baramu Dimokiraatota Dimokiraatota biraa waliin, Rippaablikaanota Rippaablikaanota biraa waliin wal morkaachiisun jechuudha. Paartiileen siyaasaa gaheewwan barbaachisaa bahan heddu qabu Paartileen siyaasaa amma kan duriirra dadhaboodha yaada jedhuun namni hundi walii hin galu. Yaadni wal falmu cimaan amma jiraachuun isaa, uummanni paartii deeggaruu waliin hariiroo cimaa qaba jechuudha jetti Roseenbiluum. Kana jechuun ammoo cunqursaa ykn kaka’uumsa paartileetiin filattoota irra ga’u hoggantoota paartiilee yeroo kaan caalaa akka isaan aangoo cimaa qabaatan godha. Ta’us ammayyu oggeessonni hedduun paartileen siyaasaa beekkamtii isaanii baayyee dhabaniiru jedhanii amanu. Kun ammoo dimokraasiifis kufaatidha jedhu. “Paartileen siyaasaa wiirtuu itti gaafatamummaa dimokraasiidha, sababiin isaa namoota isaan deeggaran ykn morman utuu hin taanee partileetu wanta uummataaf fayyadu karoorsa,” jechuun Shapiroofi Yeelitti waayillisaa, Firaans Roseenbiluut, barreefama ilaalcha 2018tti ibsaniiru. Filattoonni dandeettii ykn yeroo itti wa’ee bu’aafi baasii qajeelfama qoratanii itti waan isaaniin dhunfaatti fayyadu kan wanta nama hedduuf yeroo dheeraaf fayyadu waliin maadalan hin qabani jedhu. Biyyoonni biroo kana akka Taayilaand, Tarkii fi Jarmanii, paartilee siyaasaa kan mootummaan kanneen dimookraasii diiganii jechuun ilaalan dhorkaniiru. Walta'iinsi paartileen Ameerikaa har'a dhabab illeen filattootaa isaanii amansiisuuf nagaan akka jiraatu gargaaranis boru sirriitti mo'achu ni danda'u ta'a. Amma garuu, seeraa bu’uraa sun cabeera, jedhu Roosenbiluum, Murhead fi  kanneen biroo.  sababiin isaas hoggantoonni partilee tokko tokko morkaattoota isaanii biyya ganuun waan himatu “Tiraamp Dimokraatonni diina uummataa fi kan bu’uura hin qabnedha akkasumas filannoon hatameera jechaa ture. Kun ammoo daandii hokkoratti geessudha. Sababiin isaas kun filannoo biraan sirrachuu hin danda’u.” Addunyaa irratti paartileen siyaasaa amantaa fi beekkamtii dhabaaniiru jedha Shapiroon. Haata'u malees garuu guutummaatti isaan haquurra ykn aangoo isaanii mulquurra, isaan cimsuu fi akka isaan amanamoo ta’an gochuu qabna yaada jedhu kenna. Landemoor fi waahiloonni ishee garuu yaanni akkanaa rakkoo hatattamaa amma jiru waliin wal hin simu jedhu. Utuu paartilee siyaasa irratti hin hirkatiin dimokraasiin maal akka fakkachuu danda’u akka yaadamuuf waamicha dhiyeessiti. Yaanni isheen dhiyeessitu tokko, mootummaa akka hogganaaniif namoota nagaa muraasa muduudha. Isaanis ammoo karaa “Mana maree uummataan” aangoo wal jijjiiru kan jedhudha. Biyyoonni hedduu dimokraasii paartileen socho’urraa filannoo biroo adda addaa yaalaniiru. Bara 2016tti paarlaamaan Ayirish uummata keessa namoota 99 walitti fiduun dhimmoota ijoo kan akka ulfa baasuu eyyamuu fi dhiisuu irratti akka mari’atan taasisaniiru. Harki caalaan namoota kanaa seerri ulfa baasuu akka haqamuuf filatan. Kanaanis akka biyyaalessatti seerri kun geeddarameera. Kun hundi kan milkaa’ee jidduu galtummaa partilee siyaasi kaminuu ala. Hanga ammatti yaaliin akkanaa dhibbaa muraasa qabaatus, yaanni uummataa geeddaramaa jira jetti Landemoor. Waggoota shaniin dura, waahiloonni ishee walga’ii saayinsii siyaasaarratti yaada “dimookrasii banaan jiraachu qabaata” irratti qoosaa turan. Garuu “waggaa shanan har’aa ammoo yaadichi dubbii ijoo akka ta’uun yaada,” jetti.	https://www.bbc.com/afaanoromoo/oduu-57448294
sports	Waancaa Chaampiyeens Liigii: Riyaal Maadiriid duubaa ka'ee Maanchistar Siitii injifachuun xumuraaf darbe	Maanchister Siitiin dorgommii Chaampiyeens Liigii murteessaa tahe irratti osoo hin eegamiin kufaatii guddaa keessa gale, Riyaal Maadirid duubaa ka'uun injifachuun xumuraaf Liiverpuul waliin taphachuuf darbe. Siitiin garaagarummaa galchii waliigalaa lamaan osoo dursuu daqiiqaa 90 irra gahe. Torban darbe 4 fi 3'n injifatanis Riyaad Maahireez galchii tokko lakkoofsisuun ol aantummaa Siitii dabalee ture. Booda Roodiriigoon dirree seene. Osoo hin eegamiin galchi jalqabaa isaa kubba Benzemaan dabarseef lakkoofsise. Kubbi kun yaalii gara galchiitti Riyaal Maadirid godhan jalqabaas turte. Sekondii 90 booda ammas Roodiriigon kubba Maarkoo Aseensiyoon dabarseef mataan dhahee lakkoofsisuun galchii waliigalaan wal qixxeesse. Kun sagalee istaadiyeemii Bernaaboo keessaa dura callisaa fi abdii kutannaatti deebi'ee ture gara faaruu ajaa'ibaatti deebise. Maan Siitiin waggoota lamaaf walitti aansuun xumura waancaa Awurooppaaf geenye jedhanii yaadaa turan tasa gara kufaatii nama rifaasisuutti jijjiirame. Gareen lamaanuu daqiiqaa 90 keessatti carraa wal mo'achuu qabu ture. Galchii sadaffaa lakkoofsisuuf Roodiriigoon kubbi yaale karra eegaan Siitii Endarsan harkaa oolche. Fiil Fooden kubba rukuttaa peenaalitii keessatti argate irra keessa baasuun carraa Siitii dabarsuu danda'u balleesse. Kanaaf taphichi gara yeroo dabalataatti deeme. Beenzeemaan kubba qabatee sarara rukuttaa peenaaliitii keeessa yoo galu taphataan sarara ittisaa Maan Siitii Ruuben Diyaaz isa kuffisuun rukuttaa peenaaliitii argatan. Beenzeemaan galchii 43ffaa isaa kan bara dorgommii kanaa lakkoofsise. Kun taphoota 43 irratti galchii 43 lakkoofsisuu isaati. Amma carraa Peep Gaardiyoolaan qabu qabxii tokkoon caalee dursaa kan jiru waancaa Piriimiyeer Liigii qofaadha. Taphootni afur osoo hafanii Liiverpuul waliin morkii guddaa keessa jiru. Leenjisaan Maan Siitii Peep Gaardiyoolaan, ''gahumsa keenya isa ol aanaadhaan hin taphanne. ''Walakkaa xumuraa waan taheef taphattootni dhiibbaa keessa galuun waanuma jirudha. Boqonnaa dura hedduu taphachuu baannus miidhaan nurra hin geenye ture,'' jedhan. Gaardiyoolaan ''Riyaal taphattoota hedduu akka Eder Militahoo, Vinishiyes Juuner, Roodirigoo, Beenzemaafi kaan fuulduratti dabarsuun rukuttaa peenaaliitii keessatti kubba dabarsaa turan. ''Galchii lama lakkoofsisan. Kubbi miilaa hin tilmaamamu'' jechuun dubbatan. Leenjisaan Riyaal Maadiriid Kaarloo Anchelootiin ammoo seenaa kilabichaatu nu gargaare jedhan. Riyaal tapha Chelsii fi PSG waliin godhe irrattis duubaa ka'uun mo'atee as gahe. Riyaal Maadirid yeroo 17 xumura waancaaf gahee yeroo 13 waancaa Chaampiyoonsi Liigii mo'ateera. Maan Siitiin erga bara 2008 abbootiin qabeenyaa Abu Daabii kilabicha bitanii waancaa Piriimer Liigii shan mo'ataniiru. Kilaba Awurooppaa gurguddaa keessa galchuuf kan isa gargaaru Chaampiyeens Liigiin garuu milkaa'uufii hin dandeenye. Bara darbe Chelsiidhaan mo'amuun waancaa dhaban. Siitiin waancaa kana hin mo'atiin turraan deeggartootni Maan Siitii maqaa Roodiriigoo bara baaraan abaaraa jiraatu. Taphataa lammii Biraazil, ol adeemaa Riyaal Maadiridiif abdii guddaa kennedha. Riyaal Maadirid waancaa Laaliigaa bara kanaa mo'ateera. Kaarloo Anchelootiin Everteen osoo leenjisaa jiranii bilbila halkan tokko Maadirid irraa bilbilameefiin tole jechuun gara kilaba duraan leenjisaa turaniitti deebi'an. Amma waancaa Chaampiyeens Liigiifis Liiverpuul waliin Paaris irratti ni falmatu. Kiristaanoo Roonaaldoo (450) fi Raawul (323) qofatu Beenzeemaa caalaa Riyaaliif galchii hedduu lakkoofsise. Beenzeemaan galchii 322 Riyaal Maadiridiif lakkoofsisuu isaati. Paaris irrattihoo seenaa bara 2018 yeroo Liiverpuuliifi Riyaal waancaaf taphatanii Riyaal Maadirid injifate irra deebi'amamoo barana Liiverpuul waancicha harkaa baafata? Paarisitti Caamsaa 28, 2022 kan ilaallu taha.	https://www.bbc.com/afaanoromoo/isportii-61330352
politics	Waraanni kaaba Itoophiyaa yaada bilisummaa ibsachuu irratti dhiibbaa akkamii uume?	Waraanni kaaba Itoophiyaatti waggaafi ji'oota muraasa dura jalqabe Itoophiyaa gama hedduun hube. Kanneen hubaman keessaa tokko walabummaa pireesii Itoophiyaadha. Malootni quunnamtii sababa waraanaan adda citan lammiileen odeeffannoo gahaa akka dhaban,  akkasumas sarbama mirga namoomaa gareewwan wal-lolaniin raawwatamu ifatti baasuus rakkisaa taasiseera. Gaazexeessitootni gara iddoo lolli jiru deemanii gabaasuuf danqaafi dhorkaa jabaa tahetu irra ture. Walumaagalatti waraanichi bilisummaa of ibsuu irrattis tahe, hojii gaazexeessummaa irratti dhiibbaa gochuun biyyattiin sadarkaa bilisummaa pireesiin akka gadi-buutu taasiseera. Ogeeyyiin miidiyaa rakkoon midiyaa rakkoo siyaasaa Itoophiyaan akka walqabatuufi waraana duras rakkoon mudataa akka ture kaasu. Wagga waggaan Caamsaa bultii 3 guyyaan Walabummaa Pireesii Addunyaa ni kabajama. Bara 2018 yeroo Ministirri Mummee Abiy Ahimad gara aangootti dhufan foddaa abdii bilisummaa pireesiif banamee ture. Ta'us, yeroo keessa Itoophiyaan biyya hojii gaazexeessummaaf rakkisoo jedhaman keessaa tokko tahuun itti fufteetti. Dhaabbanni mirga gaazexeessitootaaf falmu CPJ'n waraana durayyuu haalli siyaasaa Itoophiyaa keessaa hammaachuun walabummaa pireesiif balaa ta'u ibsa. Sababa waraana kanaan keessumaa A.L.I jalqaba waggaa bara 2014 labsii yeroo muddamaa labsameen gaazexeessitoonni hedduu hidhamaniiru. Isaan keessaa garri caalu hiikamaniis ammallee kanneen hidhaa jiran ni jiru. Kanneen keessaa gaazexeessitoonni Oromia News Network (ONN) tokkodha. Dhaabbanni mirga gaazexeessitootaaf falmu CPJ’n guyyaa walabummaa pireesii ilaachisuun ibsa kaleessa Caamsaa 2,2022 baaseen mootummaan Itoophiyaa gaazexeessitoota kana akka hiku gaafateera. Dassuu Duulaafi Biqilaa Amanuu, ‘’himata isaanii addaan kutuun atattamaan gadi haa lakkisu, akkasumas kanneen hojii pireesii hojjetan irratti xiyyeeffachuu haa dhaabu,’’ jechuun gaafate. Kunneen ''Bulchiinsa Mootummaa Ce'umsaa Oromiyaa ABOfi KFO'n hundaa'etti'' hidhata qabu jedhamanii akka shakkaman CPJ'n abukaatoo isaanii eeree ibse. ''Himannichaan balleessaa raawwachuun yoo mirkanaa'e yoo hidhaa waggaa sadii, umrii guutuufi du’aan adabamuu kan dandeessisu dha,’’ jedha ibsi CPJ abukaatoo isaanii eere kuni. Gaazexeessitoonni kunneen miseensota ABO kaan waliin guyyoota muraasa dura 'mootummaa fonqolchuf socho'aniiru' jedhamanii himanni irratti banameera. ''Hidhaa ji'ootaaf akkasumaan taasifameen booda, gaazexeessitoota Itoophiyaa Dassuu Duulaa fi Biqilaa Amanuu himannnaan adabbii du'aa qabaachuu danda'u irratti banamuunsaa baayyee rifachiisaa dha. ''Qondaalotni ragaa qabatamaa dhiyeessuuf yeroo gahaa otoo qabanii ji'ootaaf otoo hin dhiyeessiin hafuun isaanii himanni kan haaloo bahuu akka tahe saaxileeraa,'' jedhan sagantaa CPJ Afrikaatti qindeessituu kan tahan Anjeelaa Kuwintaal, Niiw Yoork irraa. ''Dassuu fi Biqilaan haal-duree tokko maleefi atattamaan gadhiifamuu qabu, isaanii hidhaa tursu warreen sirna haqaa sarban, itti gaafatamuu qabus,'' jedhaniiru. CPJ'n nama miidiyaatti dhihaate yaada kennu, xiinxalu, odeeffannoo dhiheessu gaazexeessaadha jechuun ibsa. Sadaasaa bara 2021 keessa Itoophiyaan labsii yeroo atattamaa erga labsitee booda gaazexeessitoonni 14 hidhamanii turan. Mootummaan garuu gaazexeessitoota kunneen hojii isaanii gatii hojjetaniif otoo hin taane, yakkan shakkuun akka to’annoo jala oolchuu hime. Gaazexeessitoota labsii yeroo muddamaa sana keessatti hidhaman keessa tokko kan tahe gaazexeessaa Amiir Amaan, miseensota WBO (ABO -Shanee) shororkeessummaan labsaman dubbisuu walqabatee hidhamuun isaatu ibsame. Gaazexeessitoonni hojii isaanii dalaguun akka rakkoo biyyaatti ilaalamuu akka hin qabne hima. ‘’Yaadni tokko as bahuurraa ugguruu hin dandeessu, yeroon amma keessa jirru, akka durii miti. Ummata odeeffannoo dhoksuu hin dandeessu. ''Nutimmoo biyya waan yaaddessu hin qabnu, hojii keenya hojjetaa jirra. Sirna yaada namoota ukkaamsu qabaachuu hin mallu. Sirna akkanaa yaallee turre, garuu nuun taanes, nuun gargaarres,’’ jedha. Biyyoota Sahaaraan gaditti bakka buutuu dhaabbata mirga gaazexeessitootaaf falmu CPJ kan taate Mutookii Mumoo, waraanni Itoophiyaa keessatti jalqabuun durayyuu, bilisummaa pireesii irratti CPJ’ faara gaarii argaa akka hin turre BBC'tti dubbatte. ‘’Waraanaan durayyuu haala yaaddessaa, yeroo muddama siyaasaa intarneetii cufuu fa’i argaa turre. Garuu erga waraanni kuni jalqabee haalli kuni ittuma hammaate. ''Sadaasa bara 2020 irraa qabee immoo gaazexeessitoonni baay'ee hidhaa bu’anii, otoo himanni irratti hin banamiin ji’oota dabarsaniiru,’’ jette. Biyya nagaa dheebottuufi waraana baatii 18’n booda bayyanachuuf yaaltu keessatti yaadaafi odeeffannoon bilisummaan hin ibsamu yoo taheef sana milkeessuun boodatti harkifachuu mala.	https://www.bbc.com/afaanoromoo/oduu-61307135
sports	Kiliyaan Imbaappee: Taphataan PSG taphata 'baay'ee qaalii addunyaa kanaa' jedhame	Kiliyaan Imbaappee, Viniishas Juuniyar fi Erliing Haalaand wal-duraa duubaan taphattoota 'baay'ee qaalii addunyaa kanaa ta'uu gareen kubbaa miilaa irratti qorannoo hojjetu CIES jedhamu beeksise. Tibbana gaaffii Riil Madiriidiif akka taphatu dhiyaateef kan dide Imbaappeen maallaqa Paawondii miliyoona 175.7 baasa jedhameera. Riil Madiriidiif goolii Chaampiyoonsi Liigii ittiin injifate kan galche Viniishas Juuniyar Paawondii miliyoona 158.3, dhiyeenya gara Maanchester Siitii kan imale taphataan lammii Noorweey Erliing Haalaand Paawondii miliyoona 130.4 baasu jedhamanii lammataa fi sadaffaarra jiru. Taphataan sarara jidduu Borushiyaa Doortimand Juud Beeliingihaam taphataa Ingilaand isa qaalii jedhameera. Innis Paawondii miliyoona 114.1 akka baasu kan tilmaamame yoo ta'u sadarkaa shanaffaarra jira. Taphataan Manchistar Siitii Fiil Foodan Paawondii miliyoona 105.9 baasuun sadarkaa 6ffaa qabateera. Taphattoota qaalii addunyaa kanaa 100 keessaa dhibeentaan 41 kanneen Piriimer Liigii Ingilaandiif taphatanidha. CIES gatii taphattootaa baasuuf umurii taphatichaa, dandeettii isaanii, hamma diinagdeen kilaba isaanii baasu fi qabxiilee kaan xiinxalee jira. Taphataan sarara duraa lammii Firaans ganna 23 Kiliyaan Imbaappee gara Madiriid deemuu diduun waggoota sadi itti aanan PSG turuu murteesse. Bara dorgommii 2021-22 keessa PSGf gooliiwwan 28 galchuun kilabichi Liig 1 Firaans akka mo'atu gargaaree jira. Taphataan Manchester Siitii ganna 30 Keevin Deburuyinee taphattoota qaalii 100 keessaa umuriin isa guddaa yoo ta'u, taphataan Baarseloonaa ganna 17 Jaaviin ammoo umuriin isa xiqqaadha. Ruuben Diyaaz taphataa sarara ittisaa isa qaalii, Jiyaanluyigi Donaarumaa ammoo PSG irraa goolii eegaa isa qaalii jedhamaniiru.	https://www.bbc.com/afaanoromoo/isportii-61710020
health	Oggeessotni fayyaa US kalee boyyee dhala namaaf jijjiiruun milkaa'an	Ogeessotni wal’aansa baqaqsanii hodhuu US, kalee boyyee milkaa’inaan namaaf jijjiiruu danda’aniiru. Milkaa’inni kunis gara fulduraatti hanqina kutaa qaamaa gumaachamuu furuu danda’a jedhanii abdatu. Namni wal’aansa kana argate, dhukkubsataa sammuun du'e ykn abdii fayyuu hin qabnee fi gargaarsa maashiniin lubbuun isaa turfamedha. Kaleen kun kan fudhatame booyyee qacceen sanyii isaa fooyyeffamee tolfame yoo ta'u, qaamni namaa qaama ‘hin beekamne’ ykn akka qaama alagaatti lakkaa'ee akka simachuu hin didne ta'eera. Hojiin kun hanga ammaatti madaalamee hin maxxanfamne garuu sanaaf karoorri jira. Oggeessotni akka jedhanitti damee saayinsii kana keessatti kun qorannoo isa ammayyaa isa guddaadha. Kana dura yaaliin wal fakkaata bineensota biroo irratti kan taasifame ta’us, dhala namaa irratti hin yaalamne. Wal’aansa qaama jijjiiruuf booyyee fayyadamuun garuu yaada haara miti. Hidda onnee booyyee wal’aansa namaaf fayyadamuun waan baramedha. Qaamoleen booyyee ammo guddinnii fi xinneenyi  isaanii kan dhala namaa waliin kan wal simudha. Wiirtuu fayyaa Langoon, Yunivarsitii Niiw Yoork keessatti yemmuu wal’aansi kun gaggeeffamutti, oggeesotni wal’aansa baqaqsanii hodhuu, kalee booyyee kanaa hidda dhigaa namichaatti wal qabsiisuun yoo qaamni isaa ni simata ykn dida ta’e yaalani. Guyyaa lamaa fi walakkaa itti aananiif, qorannoowwan adda addaa gaggeessuun kale kana hubatanii ilaalaa turani. Qorannoo kana kan hoggane Dr Roobarti Mongaamarii akka BBCtti himeetti: “ Kalee akka kalee namaa ta’uuf jijjjiirre kana, akka hojii kaleen nama hojjatu hunda hanga danda’ammetti ni hojjaa yoo ta’eef hubachaa turre.” “Sirritti hojjate, homaa wanti wal simsiisuu died hin argamne.” Hojiin isaa kun xiqqoo waan falmii uumuu ta’uu isaa kan amanu Dr Mongamarii, ofii isaas nama wal’aansa qaama jijjirraa fudhate yoo ta’u, namoota wal’aansa akkanaa argachuuf eegaa jiraaniif qaamni dabalataa barbaadamaa akka jiru ibsaniiru. “Yaaddoon jiru naaf gala, kana jechuu barbaadu ammo, yeroo ammaatti namoota wal’aansa jijjirraa qaamaa eeggatan keessa %40 kan ta’an utuu wal’aansa hin argatiin du’u. “Booyyee akka madda nyaataa, tajaajiloota wal’aansa fayyaaf ni fayyadamne. Kun sannarra waan adda ta’edha jedhee hin yaadu,’ jedha. Kun qorannoo haaraa waan ta’eef qorannoon dabalataa ni barbaachisa, ta’us garuu “ akka ani yaadutti kun gara wiirtuulee fayyatti yoo kenname rakkoo hin uumu kan jedhu irratti hamilee nuuf kenna,” jedhan. UK irraa oggeettiin fayyaa wal’aansa kale Dr Meriyaam Kosraavii, “wal’aansi jijjirra qaamaa bineensota irraa gara dhala namaatti taasisuu waggootii dheeraaf kan qoratamaa turedha, gartuun kun qorannoo kana gara fulduraatti tarkaanfachisanii arguun ajaa’iba,” jetti. Gara namuusaan yemmuu ilaallu garuu, “Gochu waan dandeenyuuf goochu qabna jechuu miti. Gaaffi kana hawaasni bal’aan deebisuu qaba jedheen yaada,” jetti.	https://www.bbc.com/afaanoromoo/oduu-59001969
health	Koronaavaayiras: 'Rakkoon nu mudate jennee hawaasa nu malee hin qabne irraa hin dheessinu'	Itoophiyaa keessatti koronaavaayirasiin tokko jedhee kan argame Bitootessa 13, 2020 yoo ta'u, har'a ji'a lama guuteera. Ji'oota lamaan kanneen keessatti Itoophiyaan namoota 39,024 ol kan qoratteeetti. Namoota qorataman kana keessaa 261 irratti vaayirasichi yoo argamu, isaani  keessaa 5 du'anii 106 kan ta'an ammoo dandamachuu Ministeerri Fayyaa Itoophiyaa ibseera. Erga weerarri vaayirasichaa mudatee as mootummaan Itoophiyaa tarkaanfiiwwan fudhate keessaa inni ijoon ogeeyyii fayyaaf hubannoo uumee hawaasa akka hubachiisaniifi tajaajilan gochuu ture. Hojii kana keessatti adda durummaan hirmaachaa kan turan ammoo narsoota. Nutis guyyaa narsootaa Idil-addunyaa guyyaa har'aa, jechuunis Caamsaa 12, 2020 kabajamu ilaalchisuun mudannoofi muuxannoo narsoonni Itoophiyaa ji'oota lamaan weerara koronaavaayirasii kana keessa dabarsan gaafanneerra. Nursoonni nuti dubbisne akka nutti himanitti ji'oota lamaan darban keessa akkaataa kanaan dura hin baratamneen yaaddoon hojii isaan jibbisiisuufi kutannoosaanii qormaata keessa galchu isaan mudateera. Hospitaala Jenaraalaafi Kolleejjii Meedikaalaa Arsii Nageelleetti narsii kan ta'e Leencaa Tashitaa, ''hojiin keenya dhibee namaa wal'aanuu qofa osoo hin taane jiruufi jireenya hawaasaa keessa seennee baraaruu irratti ture,'' jedha. ''Qormaati hedduun nu mudatus garuu sababa dirqama ogummaa keenyaaf irratti cichinee hawaasa tajaajilleerra,'' jedha narsiin kun. Erga dhibeen kun biyya seenee rakkoo guddaan nu mudateera kan jedhan Waajjira Fayyaa Aanaa Saasiggaatti Narsii kan ta'an Siistar Guddattuu Fiqaaduu,''irruma caalaa ammoo hawaasa keenya waa'ee koronaavaayirasii hubachiisuun qorumsa guddaa ture'' jedhan. Rakkoon loojistikii fi odeeffannoo hojiirra oolchuurratti rincicuun hawaasaa ammoo daran ogummaa keenya qore jedhan. Hospitaala Waliigalaa fi Kolleejjii Meedikaalaa Adaamaatti narsii kan ta'an Siistar Worqeen gamasaaniin erga weerarri koronaavaayirasii Itoophiyaa mudatee maatii keenyallee daganneerra jedhan. Keesattuu Adaamaan magaalota vaayirasichi keessatti mul'ate keessa waan jirtuuf yeroo kamuu caalaa xiyyeeffannee hojjechaa turre jedhan. Ogeeyyii fayyaa keessaa daran dhukkubsataas ta'e hawaasatti kan dhiyaatan narsoota ta'uurraan kan ka'e yeroo baayyee dhiibbaa hawaasarraa dhufuuf saaxilamu. Inumaa ji'oota lamaan darban wayita hojii ittisa koronaavaayirasii irratti xiyyeeffatanii hojjechaa turanitti faayidaadhuma hawaasaaf jennee hawaasaan miidhamneerra jedhu narsiin kun. ''Maloota ittisa Covid-19 kanneen akka walirraa hiiquu, maaskii fuulaa uffachuu, harka akka wal hin fuunee, iddoo afooshaa fi taaziyaa akka hin deemnee fi walga'uu akka hin qabne wayita gorsinu deebisanii nuun lolu.'' kan jedhu narsiin kun,''hawaasi keenya tokkummaa keenya diiguuf dhuftani, isintu nutti fida malee koronaavaayirasiin nu bira hin jiru jedhanii ofirraa nu dhorkaa turan.'' jedhu. Hawaasa keessatti sababa nursii taanee hospitaalaa hojjennee galluuf qofa hanga qoollifatamuutti geenyeerra jedhan. Akka Siistar Guddattuun jedhanitti bakka tokko tokkotti namoonni narsoota wayituma argan waan dhukkuba baatanii itti fakkaata, kunimmoo qormaata guddaa nutti ta'eera. ''Hagas mara balaaleffannaan jiraachuu baatus garuu narsoonni dhukkubsataa waliin oolu jechuun qoollifachuun waan nu mudataa jiruudha'' jedhan. Nursoonni dubbisne hedduunsaanii hubannoon hawaasaa gadi bu'aa ta'uu, meeshaaleen of eeggannoo dhibuu fi baajati ittiin socho'an dhibuu akka yaaddoo guddaatti kaasu. ''Nuti akkaataa ogummaan kenya nu barsiiseen xiinsammuun keenya baay'ee jabaadha. Garuu wantoonni ogummaa keenya qormaata keessa galchan hedduudha. Hawaasi keenya gorsa keenya kan rincicu yoo ta'e, meeshaaleen of eeggannoo (Personal Protective Equipment(PPE) hin guutamu yoo ta'e hawaasi daran hubamuu danda'a, nutis vaayirasichaan faalamuu dandeenya sodaa jedhu qabna,'' jedha Leencaa Tashitaa. Siistar Guddattuun abdii yookiin yaaddoo gara fuulduraatti qaban wayita ibsan,''waanti hundinuu hawaasa keenya irratti hundaa'a. Yoo hawaasi keenya nu hubatee gorsa keenya hojiirra oolche vaayirasicha ni to'anna. Hawaasi gorsa keenya fudhatee hojiirra oolchaa hin deemu taanaan garuu carraan biyyoota guddatan mudate sun nuttis as adeema yaaddoo jedhu qabna.'' jedhan. Hospitaala Adaamaa irraa Siistar Worqeen akka jedhanitti magaalaan Adaamaa fi naannoo ishee namoota gosa garaagaraatu seenee ba'a waan ta'eef of eeggannoo guddaa barbaada. Garuu akkaataan hawaasi magaalattii itti jiru daran kan nama yaaddessuudha jedhan. Narsoonni gaafanne akka nutti himanitti dirqama ogummaasaaniitiif jecha haala kam keessattuu hawaasa tajaajiluuf kan kutannoo qaban ta'uudha. Narsiin Hospitaala Jenaraalaa fi Kolleejjii Meedikaalaa Nageellee Arsii Leenca Tashitaa akka jedhutti, ''hawaasa tajaajiluun dirqama ogummaa keenyaa waan ta'eef haalarratti hundoofnee kan boodatti jennu miti'' Keessattuu narsiin haakima caalaa dhukkubsataatti dhiyaatee kan hordofu waan ta'eef dirqamni kun hundi nurra jiraachuu hubannee kutannoodhaan itti deemna kan jedhan Narsii Leenca Tashitaa qaamni dhimmi ilaallatu garuu meeshaalee of eeggannoo nuuf guutuu qaba jechuun gaafataniiru. Waajjira Fayyaa Aanaa Saasiggaa irraa Siistar Guddaattuu Fiqaaduu kutannoo ogummaasaaniirratti wayita yaada kennan, ''nuti meeshaa yookiin baajajatatu nu hanqate jennee hawaasa nu malee hin qabne irraa hin dheessinu'' jedhan. Meeshaaleen walqabatee waan harkaa qabnu kanneen akka gilaavii fi maaskii qabannee irratti gaafanna malee kanatti sababeeffannee taa'uu ogummaan keenya nu hin ajaju jedhan Siistar Guddattuun. Siistar Worqeen gamasaaniin weerarri kun qindoomina waan barbaaduuf hawaasaa fi mootummaa waliin qindoofnee kutannoo caaluun hojii keenya itti fufna jedhan. Erga weerarri koronaavaayirasii addunyaa mudatee sodaa uumameen walqabatee quba walitti qabuu fi wal hubuun mudachaa tureera. Itoophiyaa keessattis lammiilee alaa fi ogeeyyii fayyaa qoollifachuu fi dhiibbaa irraan ga'uun akkaan mudataa ture. Narsoonni dubbisne haala kanaaf daran saaxilamaa turuu nutti himanii garuummoo imaanaa hawaasaa waan harkaa qabnuuf duubatti hin jenne jedhan.	https://www.bbc.com/afaanoromoo/52628754
technology	Dargaggoon aappii farra arrabsoo fi doorsisa intarneetiirraa hojjete badhaafame	Dargaggoon ganna 17 lammii Baangilaadesh Sadaat Raahiman waa’ee arrabsoo fi doorsisa intarneetiirraa ijoollee barsiisuuf tattaafachuusaaf Badhaasa Nagaa Ijoollee Addunyaa mo’ateera. Saadaat aappiisaa kana hojjechuuf kan murteesse shamarreen ganna 15 tokko doorsisaa fi haleellaa irra gaheen of ajjeesuusheetiin ture. Dargaggoonni naannoosaa 1800 amma appii kana fayyadamaa jiru. Shamarreen kana dura Nobeelii nagaa badhaafamte Maalaalaa Yoosaafzaay, ’’kan nama jajjabeessu’’ jechuun isa ibsiteetti. ‘’Dargaggoonni dooorsisa karaa onlaayinii godhan akka dhaabanii fi hiriyyoota isaanii dhukkuba sammuu qaban akka gargaaran gaafachaa jira, Saadaat nama jijjiiramaati,’’  jetteetti. Badhaasni 'International Children's Peace Prize' jedhamu waggaa waggaatti dargaggoota mirgi ijoollee akka eegamu hojii hojjetaniif kennama. Kana dura rogeettii kunuunsa naannoo Gireettaa Tanbarg badhaasicha mo’atteetti. Appiin Saadaat ijoollee fi dargaggoonnii doorsisa karaa onlaayiniin irra gahu icciitiidhaan garee tola ooltotaa poolisii wajjin hojjetanitti akka gabaasan gargaara. Kana malees akkamiin haleellaa onlaayiniirraa akka of eeggatan ni barsiisa. Erga appiin kun jalqabamee ijoolleen 300 yakki onlaayinii irra gahe deeggaramaniiru. Namooti saddeet immoo ijoolleerra qoccollaa saalaa qaqqabsiisan to’annoo jala oolaniiru. Dargaggoon kun badhaasa doolaara 100,000 appiisaa biyya keessatti babal’isuu fi akka addunyaatti immoo fakkeenya tahuuf akka fayyadamu AFPtti himeera. Saadaat dargaggoota Baangilaadesh intarneetii fayyadaman keessaa walakkaan yakka irra gahuuf sodaa fi hanqina beekumsaarraan kan ka’e hin gabaasani jedheera. ‘’Hubannoo, waan tokko akka dhimma ofitti ilaaluu, gorsaa fi tarkaanfii fudhachuun dhimma kana ittisuuf ijoo dha,’’ jedheera. Waraan kanarratti ani loltuu dha, namoonni yoo na gargaaran immoo waliim mo’anna jedheera	https://www.bbc.com/afaanoromoo/oduu-54942757
health	Koronaavaayirasii: Obbolaa lakkuu koronaavaayirasiin galaafate	Obbolaan lakkuun koroonaavaayirasiin qabaman, garaagarummaa guyyoota sadiin hospitaala tokko keessatti lubbuun dabre. Obbolaan lakkuun UK keessatti wajjin dhalatan Keetii fi Emaa Deevis jedhaman - gannisaanii 37 ture. Wayita lubbuun jiran yeroo hundumaa ''wajjiin gara addunyaa kanaatti dhufne, wajjumaan addunyaa kanarraas du'aan godaanna,'' jedhanii dubbataa turan. Keetii fi Emaa akkuma dubbisaanii ta'eetu, garaagarummaa guyyaa sadiitiin koronaavaayirasiin du'aan addunyaa kanarraas darban. Obbolaan lakkuu kun bifaan qofa miti kan walfakkaatan, ogummaa ittiin hojjataa turaniin walfakkaatu. Kana qofayyuu miti waa danuudhaan walfakkaatu. Narsii daa'immanii kan turte Keetii Deevis, hospitaala waliigalaa Saawuzhaamtanitti Kibxata darbe duute. Obbelettiin ishees Emaan, ogeettii narsiii turte hoospitaaluma walfakkaatu keessatti gaafa JImaataa lubbuu dhabde. Kutaa baqaqsanii suphuu hoospitaala tokkicha keessatti waggoota 9'f lamaan isaanii waliin hojjataniiru. Obboleettiin isheemmoo Jimaata kaleessaa du'uushii obboleettiin isaanii Zooyi Deevis jedhamtu dubbatteetti. ''Wajjiin gara addunyaa kanaatti dhufne, wajjumaan addunyaa kanarraas godaanna'' jechaa turani jetteetti obboleettiin isaanii lubbuun jirtu. Zooyiin akka jettutti, obbolaan lakkuun kun wajjin jiraataas turan. Yoo fayyaa qabaatanis wajjuma, yoo dhukkubsatanis wal biraa hin hafanii jettee ajaa'ibsifattee dubbatte. ''Namoota gaarii akkamii akka turan ibsuu jechootatu natti hanqata,'' jette obboolettiin isaanii wayita waa'eesaanii haasofte. Waan qaban namoota arjoomurras dubatti hin deebi'an jette. Yeroo hunda namoota gargaaruutti gammadu, gaafa ijoollee turanillee akka hakiimaatti ashaangullitii/intalashee akka nama wal'aanutti taphataa turan, boodas ogeeyyii fayyaa turan. Hojii gaggeessaan hoospitaalaa Yuunivarsiitii Saawuzihaampitan hiriyoonni ishees narsii fakkeenya gaarii namoota biroof taate ta'uushii ibsaa turan. ''Dhukkubsattoota yaala jirruufi hawaasa tajaajilaa turre bakka bu'een ergaa gaddaa koo dabarsa' jedhani dubbatan qondaalli fayyaa hoospitaalicha. Ogeeyyiin hoospitaala keessatti wajjin hojjataa turan Emaan nama tasgabbooftuu, namoota waliin waliigaluu dandeessuu, ogeettii jabduudha jedhani leellisan. Otoo lubbuu Keetiin hin darbiin sa'aatii muraasa dura ogeeyyiin fayyaa seensa hoospitaalarratti bahani tumsa bira dhaabbanna muli'suuf 'Keetiidhaaf harka walitti rukutaa' jechaa turan. Haata'u malee, sa'aatii muraasa booda Keetiinis duute. UK keessatti narsootni 50 ta'an sababa weerara koronaavaayirasiin amma yoonatti akkuma Keetii fi Emaatti lubbuu dhabaniiru.	https://www.bbc.com/afaanoromoo/oduu-52423652
sports	Fernandes, Lingaard, Lukaakuufi jijjiirraa taphattootaa haasawaman kaan	Maanchistar Yunaayitid taphataa ganna 26 Biruunoo Fernaandeesh afaan barbaaddota isaarraa baasuuf waliigaltee haaraa torbeetti paawundii 200,000 argamsiisuuf dhiyeessuufiif akka jiran beekame. Kilaboonni akka Baarseeloonaafi Riyaal Maadriid taphataa Yunaayitid erga dhufee dhiibbaa guddaa uumuu danda’e kana fudhachuuf warra saammachaa jiru keessaayyu. Taphataan sarara jidduu Jeesii Liingaardi, Maanchistar Yunaayitid Amajjii dhufu keessa akka isa gadhiisu gaafachuufi jedhame. Liingaardi kilaboota Piriimiyar Liigii hedduun akkasumas kilaboota Iskootiish, Reenjarsi fi Seeltiikiin barbaadamaa kan jiru ta’uutu gabaafama. Taphataan kun garee jalqabaa keessatti sa’aatii taphaa argachaa jiraachuu baatus, Yunaayitid koontiraata haaraa wagga tokkoof turu kennuufiif akka fedhan himama. Leenjisaan Arseenaal Maayikil Arteetaa kilabnisaa duraanii Maanchistar Siitiin taphataa sarara ittisaa Ingilaandi Joon Istoones gurgurtaaf kan dhiyaatu yoo ta’e akka isa beeksisan gaafachuun gabaafame. Intar Miilaan taphataa Eevartan fi Maanchistar Yunaayitid duraanii Roomeeluu Lukaakuuf waliigaltee haaraa kennuuf haasawaa jiraachuun dhaga’ameera. Taphataan Beeljiyam ganna 27 kun Juveentuusiin dabalatee kilaboota biroonis ni barbaadama jedhamaa jira. Daayirektarri Ispoortii PSG Liyoonaardoon taphataa sarara fuulduraa Firaansi Kiiyliyaan Imbaappee kilabicha keessa tursiisuuf yaaliin taasifamaa jiru haala gaariirra jira jedhani. Tootanhaam taphataa sarara jidduu Biraaziil Wiiliyaaniin ganna darbe Cheelsiirraa mallatteessisuuf ‘‘yeroo keenya hin qisaasne’’ jedhani. Sababni isaas miindaan Arseenaal taphataa umurii wagga 32 kanaaf dhiyeesse humna keenyaa ol waan tureefi jedhani.	https://www.bbc.com/afaanoromoo/oduu-55206286
sports	Iraan Waancaa Addunyaa 2022 irraa akka haqamtuuf FIFA'f gaaffiin dhiyaate	"Iraan dorgommii Waancaa Addunyaa 2022 Kaataaritti gaggeeffamu keessaa akka haqamtuuf Federeeshiniin Waldaa Kubbaa Miilaa Addunyaa (FIFAn) gaafatame. Gaaffii kan dhiyeesse garee kubbaa miilaa Iraanii fi namoota ispoortii bebbeekamoodha. Isaanis Iraan keessattti dubartoonni istaadiyeemii akka hin seenneef faallaa seerawwan FIFA ta’uun mootummaan jidduu galeera jechuun himatan. ‘‘FIFA'n walaba ta’uun filmaata miti’’ jedha garichi. Gaaffiin kunis biyyattii keessatti mormiin mootummaarratti babal’atee   humnootiin tikaa biyyatti wayita tarkaanfii fudhataa jiraniittidha. Gaaffiin kunis gaaffii walfakkaataa garee mirgoota namoomaa Istaadiyeemiiwwan Saaqaa jedhamu baatii darbe kan hordofeedha. Fifa’n dhimma kanarratti yaada akka kennuuf BBC Sport’n gaafatameera. ‘‘Tarkaanfiin gara jabiinaa Iraan ummataa ishee irratti fudhataa jirtu sadarkaa olaanaa irra gaheera. Kunis ammoo addunyaawwan ispoortii fi kubbaa miilaa keessaa haqamuu barbaachisa’’ jedhe garichi. ""Dubartoonni guutuu biyyattii walitti fufiinsaan istaadiyeemii irraa dhorkamuun, malaanis sirnawwan ispoortii Iraan keessaa foo’amaa jiru. Kunis kallattiidhaan duudhaa fi ejjannoowwwan Fifan faallaadha. ‘‘Dubartoonni guutuu biyyatti yoo istaadiyeemii akka hin seenneef kan dhorkaman ta’e, Federeshiniin Kubbaa Miilaa Iraan qajeelfamoota mootummaa hordoofaafi hojiirra oolchaa jira jechuudha. Kanaafuu akka dhaabbata walabaa fi dhiibbaa kamuu jalaa bilisa akka ta’etti ilalamu hin danda’amu.’’ Iraan keessatti dubartoonni akka eddoowwan ispoortii bakka dhiiroonni itti taphatan akka hin galleef ifatti dhorkamu baatan illeen, yeroo baayyee garuu akka hin seenneef hayyama dhowwatamu. Jalqaba bara kanaatti, Fifan aanga’oonni akka dubartoonni istaadiyeemii seenaniif akka hayyamaniif gaaffachuun barreesseefi ture. Dubartoonni muraasni taphoota muraasa Iran's Persian Gulf Pro League irratti argamaa turan. Garichi dhabbata seera Ispaanishiin deeggaramuun, biyyoonni gara biraa sarbama walfakkaataa raawwataniif dhorkamanii turan jedheera. ‘‘Manni Maree Fifa Iraaniin atattamatti haquu ni danda’a, haquus qaba’’ jedhan. ""Fifa’n biyya dubartoota, atileetiksii fi daa’imman sababii mirga namoomaa isaanii bu’uraa ta’e shaakalaniif qofaa jecha si’ominaan adabaa jiru akka hirmaatuuf hayamamuufii hin qabaatu,"" jedhan gareen kun."	https://www.bbc.com/afaanoromoo/articles/c3gkpkgv177o
politics	Naannoon Tigraay filannoo torban dhufu gaggeeffamuf qophaa'u beeksise	Filannoo Naannoon Tigraay addatti gaggeessuuf lammiileen miiliyoona 2.7 galmaa'u Komishiniin Filannoo naannichaa ibse. Torban darbe eegalee galmee filattootaa gaggeeffameen 2,740,888 galmaa'uu isaanii komishinarichi Obbo Muluwarq Kidaanamaariyaam ibsaniiru. Kanneen torban darbe galmaa'uu dhaban Sambataafi Dilbata akka galmaa'an kan taasifame yoo ta'u amma galmeen xumurameera. Naannichi Qaam'ee bultii 04, bara 2012 filannoo gaggeessuuf yaadeera. Kanaafis, duulli na filadhaa paartilee shaniifi dorgomtoota dhuunfaa afurin taasifamaa jiru Jimaata dhufu jechuunis Hagayya 29, 2012 ni xumurama. Kunis, filannoon taasifamuu torban tokko dura jechaadha. Akka Komishinarichaatti hanga yoonaa falmiin filannoo sadii kan taasifame yoo ta', inni afraffaafi xumuraa Kamisa dhufu taasifama. Filannoo naannichi gaggeessuuf wantoonni barbaachisan gara buufataalee filannootti socho'aa akka jiran ibseera Komishiniin Filannoo naannichaa. Filannichaaf raawwachiiftonni filannoo, kannen komii dhagahaniifi taajjabdoonni walumaagala  29,600 ta'an akka qophaa'anille ibse, Filannoo yeroo jalqabaaf naannichi taasisuuf buufataaleen filannoo 2,672 hundaa'aniiru. Filannoon biyyaalessaa Itoophiyaa shanaffaa ganna baranaa taasifamuuf ture sababa weerara koronaavaayirasiin yeroo biraatti dabarfamuun ni yaadatama. Haa ta'u malee, Naannoon Tigraay addatti filannoo akka gaggeessu ibsuun filannoo adeemsisuuf jechuun isaa mootummaa federaalaa waliin muuddama keessa isa seensiseera. Torban darbe Naannoon Amaaraa Naannoon Tigraay ummata 'dirqiin' galmeessaa jira jechuun himatee ture. Deebii isaan Naannoon Amaaraa himannaa kana balaaleeffateera. Kanneen siyaasa xiinxalan naannichi filannoo gaggeessuunsaa waldhibdee mootummaa federaalaa waliin keessumaa erga ADWUI'n diigamee paartiin Badhaadhinaa hundaa'en muddama seenerraa kan maddedha jedhu. Naannichi garuu mootummaan ummataan hin filamne akka ijaaramu ejjennoo qabuun akka filannoo gaggeessu ibsaa ture. Dhaabni TPLF bara siyaasa Itoophiyaa keessatti olaantummaa qabaataa ture filannoowwan gaggeeffaman haqa qabeessa miti jechuun dhaabbileen mormituufi dhaabbileen mirga namoomaa ni qeequ.	https://www.bbc.com/afaanoromoo/oduu-53970663
politics	DR Koongoon kanneen oggeessoota UN ajjeesanirratti addabii du'aa murteessite	Dimookraatiik Rippaabliik Koongoon miseensoota milishaa ajjeechaa oggeessoota Dhaabbata Biyyoota Gamtoomanii (UN) lama keessaa harka qabu jetteen du'aan akka adabaman murteessite. Lammummaa Siwiidishii fi Chiilii kan qabdu Zaayidaa Kaataalaan fi lammiin Ameerikaa Miikaa'el Shaarp bara 2017tti ture bulchiinsa Kaasaayi keessaa butamuun fudhatamanii kan ajjeeffaman. Hojjattoonni UN kunneenis waraana humnootii mootummaa fi garee milishootaa jidduutti uumame hordofuun awwaala ajjeechaa jumlaa raawwatameera jedhame qorachuurra ture. Namni oggeessota kanneeniif turjumaanummaan hojjatu Beetuu Tishaantilaas ajjeefameera. Namoonni kunneenis ukkaamsamuun erga fudhatamanii guyyoota 16n booda ture reeffiisaanii kan argame. Zaayiidaa Kaatalaan mormishii muramuun ture kan ajjeesamte. Yeroo sanattis Motummaan Gamtoome ajjeechaa raawwatameen nahuu kan beeksiise yoo ta'u, Barreessaa Mummeen dhaabbatichaa Antooniiyoo Gutereez ammoo ''haqni akka argamuuf UN kan danda'amu hunda ni raawwata'' jedhanii ture. Waraanni Kaasaayi bara 2017tti dhaabbate du'aatii namoota dhibba hedduutiif sababa ta'e ture. Walitti bu'iinsa hogganaan naannichaa Kaampiiwunaa Saapuu bara 2016tti ajjeeffamusaanii hordoofee ka'een namoonni miiliyoonaa ol buqqaafamaniiru. Adeemsi haqaa waggaa afur kan fudhate yoo ta'u, murteen addabbii kunis kan darbe mana murtii waraana biyyattiini. Ajjeechaa ogeessota kanneeniin kan himataman 51, kanneen miseensa milishaa ta'an hunda isaaniitti murteen du'aa murtaa'eera. Haata'u malee DR Koongoon addabbii du'aa kaan haqxe yoo ta'u, addabbiin namoota kanneenii gara hidhaa umurii guutuutti geedaramu akka danda'u himamaa jira. Namoonni kunneenis shororkeessummaa, ajjeechaa fi itti yaaduun qaama hir'isuu, yakka waraanaa raawwachuu kaasee hanga himannaawwan adda addaa irratti dhiyaachu AFP gabaaseera. Kooloneel Shaan D Diiyuu Maambewenii gama saanitiin ajaja dabarsuun himatamanii hidhaan waggaa 10 itti murtaa'eera. Namoonni lama; gaazexessaa fi qondaalli poolisii ammoo bilisaan gadhiifamaniiru.	https://www.bbc.com/afaanoromoo/oduu-60187292
health	Qabduu harmaa dhiphaa keewwachuun kaansarii harmaa na qabsiisaa laata?	Bara 2020tti akka addunyaatti dubartoonni miiliyoona 2.3 tahan kaansarii harmaan kan qabaman yoo tahu isaan keessaa kuma 600 ol lubbuun darbeera jedha odeeffannoon Dhaabbata Fayyaa Addunyaa. Dhuma bara kanaarratti dubartoonni miiliyoona 7.8 waggaa shan darbanitti dhukkuba kanaan qabamuu isaanii baraniiru, kanaanis kaansariin harmaa gosa kaansarii akka addunyaatti namoota baayyee hubuun isa guddaa taheera. Dubartii yoo taate, umrii kamirrayyuu jiraadhu carraa kaansariidhaan  qabamu qabda. Sabiibiinsaas dhukkubichi dhiirota %0.5-1 qofa kan hubu yoo tahu dhimmooti dhukkuba kanaaf akka saaxilamtu si taasisan carraa dhukkubichaan qabamuu kee harka 30 qofa waan hir'isaniifi. Kanaaf mallattoo dhukkubichaa, of-eeggannoo dursaafi yaalii dhukkubichaa baruun murteessaadha. Odeeffannoo isa sirrii, isa sirrii hin taanerraa adda baasuunis yaaddorraa si baraaruu mala. Dhimma kanarratti odeeffannoo murteessoo tahan argachuuf Yunivarsiitii Madda Walaabuu, Hospitaala Riifaraalaa Goobbaatti Ispeeshaalistii baqaqsanii yaaluufi dhimma kaansarii harmaa irratti qorannoo kan geggeessan Dr Kabbaba Baqqalatti bilbilee haasofsiiseera. Itoophiyaa keessatti haalli jireenyaa jiijjiramaa dhufuun-ulfaatinni namootaa dabaluun, alkoolii baay’inaan fayyadamuu, tamboo xuuxuufi kaanillee kaansariif saaxilamuun umrii 40 gaditti akka baay’atu gochaa jira jedhan. Kaansariin harmaa maalirraa akka dhufu beekamaa? Dr Kabbabaan kaansarii harmaas tahe gosooti kaansarii biroo qabatamaan maaltu fida kan jedhu waanti beekamu hin jiru jedhu. Kaansariin harmaa  harka 85 seeliiwwan ujummoo xannacha burqisiisan (epithelium) of the ducts jedhaman keessatti biqiluu jalqabuu danda’a jedha odeeffannoo Dhaabbata Fayyaa Addunyaarraa arganne. Dr Kabbabaan,’’seeliiwwan kaansarii kunneen seelota qaama keenyaa kaaniin addatti daddafanii baay’achaa sadarkaa to’atamuu hin dandeenyeen qaama keessatti faca’uun lubbuu dabarsuu danda’u,’’ jedhan. Dhukkubni kuni maalirraa akka nama qabu yoo hin beekamne haalota dhukkubichaaf saaxilamuu keenya dabalan maal fa’i jechuun hakimticha gaafadheera. Umurii Dhukkubni kaansarii harmaa Itoophiyaatti dubartoota umuriin isaanii 30 fi isaa ol jiran irratti baay’inaan haa mul’atuyyuu malee dubartoota umurii diigdamoota keessa jiranillee ni qabata jedhu hakiimtichi. ‘’Qorannoo kana dura taasifameen dubartoota umrii digdamaa keessa saddeet tahan irratti akka argame mirkaneeffameera,’’ jedhan Tahus garuu hamma umriin dabalaa adeeme carraan dhukkubichaaf saaxilamuu dabalaa dhufa jedhan. Odeeffannoon Dhaabbata Fayyaa Addunyaa dhukkbni kuni yeroo baayyee dubartoota umriin isaanii 40 ol jiran huba jedhus, Dr Kabbabaan, ‘’biyya keenyatti dubartoota umriin isaanii kanaa gadirra jiran irratti baay’inaan mul’achaa jira,’’ jedhaniiru. Saala Dr Kabbabaan, ‘’dubartii tahuun qofti kaansarii harmaaf baayyee nama saaxila,’’ jedhan  kana jechuun garuu dhiirota hin qabatu jechuu miti jedhan. Dhibbeentaan saala dhiiraa itti qabatu garuu baayyee xiqqoo dha jedhan. Sababii saalli dubartii harka 99 kaansarii harmaaf saaxilamuu yoo ibsan,’’dubartiin harmishee yeroo marsaa laguu, ji’a, ji’aan dabalaafi hir’isaa waan adeemuuf, haala kana keessatti hormoonii istiroojinii jedhamu kan dubartii keessatti argamuuf yeroo dheeraaf waan saaxilamtuuf seeliin kaansarii kuni akka biqiluu haala mijataa uumuu mala,‘’ jedhan. Kaansariin firaan taruu mala Akka hakiimni kuni  jedhanitti, ‘’kaansariin harmaa harki 20 fira irraa kan dhaalamu dha,’’ kunis haadha, obboleettii, ijoolleenillee yoo dhukkubicha qabaatan carraan saaxilamuu dabalaa adeemaa jechuu dha. Kana malees haalota dhukkuba kanaaf saaxilan keessaa, ulfaatinni qaamaa akka malee dabaluu, alkoolii fayyadamuu, ispoortii hojjechuu dhiisuu fi yeroo dheeraa sochii malee taa’uu, harmi tokko kaansariin qabamee yaalameera taanaan, harmi inni gara biraas carraa saaxilamuusaa guddaa dha, akkasumas harma hoosisuu dhiisuun fa’i dha. ‘’Harmi koo guddaadha, kaansariif na saaxilaa laata?’’ Dr Kabbabaan, ‘’harmi guddateef qofa kaansariif hin saaxilu, xiqqaateef immoo kaansariin harmaa irratti hin bahu jechuu miti,’’ jedhan. ‘’Harmi wantoota sadii irraa uumamaa, kansariin harmaa kan irraa ka’u tishuu isa aanan burqisiisu dha malee harmi coomeef kaansariin harma qabata jechuu mitii, ‘’ jedhan. ‘’Qabduu harmaa dhippaa keewwachuun hoo?’’ Hanga ammaatti qabduu harmaa dhiphaa keewwachuurraan kaansariin harmaa nama qaba waan jedhu adda bahee waan beekame hin  jiru jedhu hakimtichi. ‘’Yeroo baayyee dhukkubni kun jeneetiksii ykn qaccee sanyii irraa dhufa gatii taheef gochaa qaama isaa alaa irratti taasifamuun waan  nama qabatu mitii,’’ jedhan. Kaansariin harma yoo na qabe fayyuu danda’a? Duraan dursa, kaansariin harmaa waan yaalamuufi fayyuu danda’u dha jedhu Dr Kabbabaan. Kuni garuu kan tahuu danda’u otoo dhukkubni kuni qaama keessa hin faca’in yoo yeroon bira gahame dha jedhan. Yeroodhaan bira gahuu jechuun maal akka tahe yeroo ibsanis,’’ kaansariin harmaa sadarkaa tokko hanga afurii qaba, sadarkaan tokkoffaan kaansarii kutaa harmaa biqiletti kan jiru jechuu dha.’’ Sadarkaan tokkoo fi lamma irratti yoo bira gahame kan yeroon argame jedhamuu danda’u dha. Sadarkaa sadaffaafi afraffaa irra jira taanaan immoo erga bobaa jalaafi gara sombaa fa’itti faca’ee kan bira gahamu dha,’’ jedhu. ‘’Kanaaf dubartoonni harma isaanii irratti waan akka dhiitoo wayii yoo argan mana hakiimii deemuun kaansarii tahuufi dhiisuu adda baasuu qabu,’’ jedhan. Kaansariin harmaa yeroo jalqaba bahu homaa nama hin dhukkubu gatii taheef, ‘’kuni xiqqoo dha homaa nan gootu jechuun ji’a afur turuu, achumaan qaama keessa faca’a jechuu dha,’’ ‘’Atattamaan qaama isaanii irratti akkuma arganiin mana yaalaa deemuutu irra jiraata’’ jedhaniiru hakiimni. Kaansarii harmaa yeroodhaan arguuf maal gochuun qaba? Harmi keenya kutaa qaama keenya qaqqabuu dandeenyu gatii taheef dubartoonni harkaan qaqqabuun ofirratti baruu akka danda’anis himu. Dubartoota waggaa 45 gadi jiran- umrii laguun otoo hin badiin dura jiran jechuu dha. Harmi yerootti jajjabaatuufi laaffatu jira. ‘’Laguun dhufee akkuma deemeen, ji’a,ji’aan, harma ofii harkaan sirnaan qaqqabuudhaan dhiitoon jiraachuu mirkaneessuu qabu, keessttuu namni harma guddaa gogaarra qofa yoo tuttuqe arguu dhabuu waan maluuf sirriitti keessa soquu qaba jechuu dha,’’ jedhan. Kuni warreen ammallee laguu argaa jiraniif kan hojjetu yoo tahu, warri laguu argaa hin jirre garuu,’’ji’a keessatti guyyaa murteessaanii ji’a, ji’aan sakatta’uu qabu,’’ jedhan ‘’Dhiita qaama keessatti arginaan homaa otoo hin dhukkubsatiinillee mallattooo kaansarii tahuu ijaa maluuf atattamaan gara mana yaalaa deemuu qabu,’’ jechuun hakitmichi akeekkachiisaniiru. Kana malees namoonni maatii isaanii keessaa namni dhukkuba kanaan qabame jira yoo taheefi umriin isaanii 40 ol taanaan, otoo mallattoo hin argin mana yaalaa deemuun ilaalamanii yeroodhaan bira gahuu danda’u. Kaansariin harmaa,’’yeroo baayyee mallattoo dhiita’uu otoo hin agarsiisiin qaama keessa baduu hin danda’u garuu takka takka, dhiitoon harma dhiisee bobaa jalatti bahuu waan maluuf achis sakatta’uun barbachisaa dha,’’ jedhan. Kaansariin harmaa yeroo jalqabu dhukkubbii hin qabu garuu yoo takkaa dhukkubuu jalqabe dhukkubbiin yeroo laguun dhufu harma irratti dhagahamu suni jiraates jiraachuu baates dhukkubuun itti fufa jechuu dha jedhan. ‘’Garummoo kaansariin qabaachuuf dhukkubbiin mallattoo isa jalqabaa miti,’’ jechuun ibsu. Kaansariin harmaa erga babal’atee yaalamee fayyuu danda’a? Kaansariin erga qaama keessatti babal’atee yaaliin garagaraa ni kennama jedhu hakiimni kuni, kanaanis namoonni dhukkubicharraa fayyan ni jiraatu garummoo hammuma sadarkaan kaansarii kanaa guddachaa fi qaama keessa babal’achaa deeme wal’aansa wal-xaxaa ni godha jedhan.	https://www.bbc.com/afaanoromoo/oduu-61592980
politics	U﻿S dhimma waraana Yuukireen irratti Raashiyaa waliin wal qunnamtii gochaa jiraachuu amante	Gorsaan dhimma nageenyaa US, Jeek Suuliivaan, waraanni Yuukireen akkuma jirutti tahee toorri qunnamtii Waashingitanii fi Moskoo addaan hin cinne jedhan. Niiw Yoorkitti ibsa kennaniin, Obbo Suulivaan Kireemiliin waliin qunnamtii kan taasifnu ‘’fedha Ameerikaa’’ eeguuf jedhan. Garuu qondaalonni ‘’eenyu waliin akka qunnamtii godhan sirriitti adda baafachuuni’’ jedhan. Barruun ‘Wall Street Journal’ ammoo Suulivaan gita isaanii Raashiyaa Nikolaayi Paatiruusheev, gorsaa dhimma imaammata biyya alaa Kireemiliin Yuurii Ushaakoov fa’aa waliin ji’oota darban keessa icciitiin mari’achuu gabaase. Qondaalonni olaanoon kunneen akka barruu kanatti himanitti, waraana Yuukireen keessatti akkamiin balaa nuukileraan dhufu ittisuun akka danda’amu irratti mari’ataniiru. Garuu waraanichi akkamiin dhaabbachuu akka qabu irratti homaa hin mari’anne. Ji’a darbe Suulivaan nukileera kamiyyuu fayyadamuun ‘’miidhaa guddaa Raashiyaa irraan gaha’’ jedhanii ture. Miidiyaa US, NBCtti akka himanitti deebiin Ameerikaa hammam guddaa tahuu akka danda’u qondaalota olaanoo waliin dhuunfaan mari’ataniiru. Dubbii himtuun Mana Maree nageenyaa US, Adiriyaanee Waatsan, namootni waan baay’ee jedhu’’ jechuun dubbii kana barruu Wall Street Journal’f’ osoo hin mirkaneesiin hafan. Dubbii himaan Kireemiliin akkasuma gaazexaaleen biyyoota lixaa ‘’dubbii sobaa hedduu tamsaasu’’ jechuun balaaleffatu. Baayiden Raashiyaa waliin mari’achuuf ammayyuu dhiibbaa gochaa jiru. ‘’biyyi waraana Kanaan miidhamte kamuu Moskoo waliin hariiroo jiru eeguun barbaaddi’’ jedhan. Jimaata darbe Kiyeeviin ture. Carraa pirezidaanti Zeleniskii fi gita koo Andirii Yermaak fi hoggansa waraanaa waliin wal arguun du’aatii fi miidhaa dhaqabe irratti waliin dubbanneerra6’’ jedhan Suulivaan. Dhiyeenya kana ammo raashiyaan naannoolee afur seeraan ala ofitti dabalte eeguuf jecha nuukileera fayyadamuu dandeessi yaaddoon jedhu dabaleera. Yuukireen ammoo seera maarshaalii kan yeroo waraanaa fayyadamuun kaampaanota afur murteessoo tahan to’achuufi. Gariin isaanii lama kaampaanii guddaa annisaa kan injiinii, konkolaatotaa fi tiraanisfoormeroota oomishudha. Dhaabbanni kun kan Viyaacheslaav Bohuuslaav yoo tahu, Raashiyaa deeggara jedhamee shakkamuun to’annoo jala ooleera.	https://www.bbc.com/afaanoromoo/articles/cd1evl18v7no
health	Xiyyaarri Singaappor weerara Covid-19’n miidhame nyaata dhiheessuu eegale	Kanneen Singaapporitti laaqana nyaachuu fedhan xiyyaara Airbus A380 jedhamuufi buufata xiyyaaraa dhaabatetti carraa nyaata nyaachuu argataniiru. Gatiin laaqana tokkoo hanga dolaara 496 yookaan Birrii Itoophiyaa 18,000 ol ta'us, teessumni laaqanaa guyyoota lama dursee daqiiqaa soddoma keessa gurguramee xumurame. Ergasii Daandiin qilleensaa biyyattii guyyoota lama nyaata itti dhiheessu dabale. Kanaafis, dursanii laaqanaafi irbaataaf galmaa'u. Daandiin Qilleensa Singaappor daandiiwwan qilleensaa gali dhaban bakka busuuf yaada biznasii haaraa hordofaa jiran keessaa tokkodha. Yeroo ammaa dhaabbatichi xiyyaara Airbus A380 lama sagantaa sa'aatii 3'f turuuf fayyadamuuf yaadeera. Kunneenis, sababa weerara Covid-19'f hamma qabatu danda'u keessaa walakkaa qofa akka qabatu ta'a. Kanneen nyaataaf xiyyaara seenan filmii ilaalaa sooratu. Garuu, xiyyaarri lafaa hin ka'u. Dhaabbatichi nyaatallee manatti namaa erga. Sanuu, meeshaalee xiyyaara keessa imaltootaaf kennaman waliini. Kana dura, Daandiin Qilleensaa Taayiwaan Eva jedhamuufi Qantas kan Awustiraaliyaa, yaada imaltoota bakka kaasanirraa qilleensarra naannessanii deebisanii qubachiisuu eegalaniiru. Daandiiwwan Qilleensaa weerara Covid-19'n miidhaman keessaa tokko kan Singaappori. Baatii darbe dhaabbatichi hojjettoota 4,300 hojiirraa akka gaggeessu ibseera. Kunis, hojjettoota waliigalaa dhaabbatichi qabu keessaa %20 dha. Daandiiwwan xiyyaaraa kaan gaafa uggurri ka'e balalii biyya keessaan hojiitti deebi'uuf yaada qabanis, Daandii Qilleensaa Singaappor bulchiinsa magaalaa keessa jiru qofaaf garuu kuni yaada furmaataa ta'u hin danda'u. Waldaan Geejjiba Qilleensaa Idil-addunyaa (Iata) jedhamu akka ibsetti, hammi namoota waggaa kana imalan kan bara 2019 yoona kana turerraa 66%'n xiqqaateera.	https://www.bbc.com/afaanoromoo/oduu-54520102
health	Koroonaavaayiras: Ekuwaador namoota du'an awwaaluuf rakkachaa jirti	**HUBACHIISA! VIIDIYOON KUN MIIRA ISIN JEEQUU MALA**Oduun Ekuwaadoritti reeffi namootaa daandii gubbaatti namni kaasu dhabamee agarsiisu erga addunyaatti as bahee torban tokko booda, namoonni ammallee maatii jalaa du'e awwaaluuf dabaree eeggatu.	https://www.bbc.com/afaanoromoo/oduu-52290416
health	Talaallii Covid-19: Jijjiiramni yeroo marsaa laguu talaallii waliin walqabataa?	Wayita talaalii Covid fudhachuuf beellama qabattan miidhaa talaallichaan walqabatee dhufuu malu(side effects) ilaalchisee akeekkachiisi ni kennama. Fakkeenyaaf ho'a qaamaa, mataa bowwuu fi dadhabbiin irree(buusaawwan harkaa) irratti mul'atan isaan muraasa. Yeroon marsaa laguu dubartii jijjiiramuun garuu as keessatti hin tarroofne. Haata'u malee dubartoonni biyyoota addunyaa garaagaraa keessa jiran, laguun dafee dhufuu, akkaan dhukkubuu fi namatti ulfaachuun miidhaa sababa talaallichaa dhufu ta'ee tarreeffamuutu irra ture jedhaa jiru. Meedikaal Antirooppoolojistii kan taate Dr Keet Kilaansii erga talaallii gosa Moderna fudhattee booda laguun akka kanaan dura ta'ee hin beekneen itti ulfaachuu twitter isheerratti barreessitee turte. Isa booda namooni hedduun muuxannoo walfakkaataa qabaachuu ergaa isheef barreessanirraa akka hubattes himti. Dr Kilaansiin hiriyaashee duraanii Dr Katharine Lee waliin ta'uun, namoota muuxannoo akkanaa qaban sakatta'uun qindeessuu eegalaniiru. Jijjiiramni kun sababa talaallii ta'uun hanga yoonaa hin beekamne-hin qoratamne waan ta'eef. Garuu dubartoonni hedduun erga talaallii fudhatanii booda jijjirama walfakkaataa agarsiisaa jiru, keessattuu erga mudannoo namoota kaanii dhagahanii as mudannoosaanii baasuu eegalan. Landan Impeeriyaal kolleejjii keessatti damee sirna walhormaataa keessa kan hojjetan Dr Viktooriyaa Meel, gamasaaniin dubartoonni hedduun kanneen marsaa laguu isaanii dhaabn wayita talaallii fudhatan dhiiguu eegalu jedhan. Kanaafuu dhiibbaa talaalliichaa ta'uu wantoonni agarsiisan jiru jedhan. Kanneen dhiira ta'anii saalasaanii kan dubartiitti geeddaratan(akka dubartiitti of ilaalan) fi dubartoonni marsan laguu isaanii dhaabbate, erga talaallii fudhatanii booda dhiiguun akka itti hammaate dubbataa jiru. Haalli kun hanga ammaatti saayinsiidhaan mirkanaa'uu baatus, garuu talaalliin kun erga fudhatamee yeroowwan jalqabaa jiran keessatti jijjiiramnii fi dhukkubbii hamaan marsaa laguun walqabatee uumamaa jiraachuun dhugaa jiruudha. Marsaa laguurratti jijjiiramni mul'achuu jechuun talaallichi ulfa garaadhaa baasuu waliin walqabata jechuu miti. Dr Meel akka jedhanitti dubartoonni talaallicha fudhatan carraan daa'imni garaadhaa ba'uu baayyee xiqqaa ta'uu ragaan qaba jedhan. Yuuniversitii Oksifoord irraa kan ta'an Dr Alexandra Alvergne, wanti nuti beeknu,Covid dabalatee dhibeen kamuu rakkoo ulfi garaadhaa ba'uu uumuu danda'u, garuu kan talaallii adda baasnee hin beeknu jedhan. ''Laguu dubartii irratti jijjiiramni mul'achuu fi talaallicha gidduutti hariiroon jiraachuu danda'a, kan ulfa garaa jiru waliinii garuu quba hin qabnu,'' jedhan. Talaalliiwwan Flu fi HPV yeroo gabaaf laguu dubartii irratti dhiibbaa uumuu danda'u, garuu miidhaan yeroo dheeraa jiraachuun adda hin baane. Garuu walhormaata dhala namaarratti miidhaa tokkollee hin qabu, kanaaf ragaatu jira jedhan Dr Meel. Odeeffannoon talaalliin Covid-19 marsaa laguu dubartootaa irratti miidhaa qaba jedhu namoota odeeffannoo sobaa tamsaasaniin miidiyaa hawaasaa walga'ee yaaddoo uumeera. Gareen faallaa talaallii fi tiyooriin shiraan deeman muuxannoo fi mudannoo dubartootaa kanneen akka Dr Kilaansii kaasuun, talaallichi marsaa laguu miidhaa kan jiruu fi dhala namaa walhormaata dhorkuuf kan dhufeedha jechuun baayyee odeessan. Odeeffannoon sobaa kan talaalliin ulfa garaadhaa baasa jedhus tibbana bal'inaan miidiyaa hawaasummaa dhunfatee jira. Odeeffannoon kun saayinsiidhaan waan hin mirkanoofneef, dhugaarraa kan fagaateedha. Garuu miira namooni talaallicha fudhachuuf qaban akkaan miidheera.	https://www.bbc.com/afaanoromoo/oduu-57117098
sports	Dorgommii raagbii Awustiraaliyaa baranaa irratti faaruun alaabaa biyyattii hin faarfamu	Dorgommii garee raagbii Ol Istaar liigii baranaa irratti faaruun alaabaa Awustiraaliyaa hin faarfamu. Koomishinii Liigii Raagbii Awustiraaliyaatu maree liigicha waliin erga taasiseen booda murtoo kanarra  gahe. Gareen raagbii kun tapha dorgommii idileen dura taasifamuun garee Maa'oorii waliin istaadiyeemii Siibasiitti gaafa Guraandhala 22 morkatu. Hogganaan komishinii liigiii garee kanaa Piitar Viilaandis ''waan taphattoonni keenya jedhan dhageenyeerra, jechi faaruu alaabaa keessa jiru isaaniin yookiin maatii isaanii bakka hin bu'u.'' Barana gareen Ol Istaar jedhaman guyyaa hundeeffama isaanii waggaa 10ffaa taphataa duraanii Piriistan Kaampbeel waliin tahuun aadaa saboota ganamaa Awustiraaliyaa waliin kabaju. Taphattoota raagbii biyyaalessaa Awustiraaliyaa keessaa harki 12 saboota ganamaati ofiin jedhu. Tapha bara darbe tokko irratti taphatoonni saboota ganamaa kunneen faaruu alaabaa hin faarfannu jedhanii didanii turan. Faaruun alaabaa Awustiraaliyaa 'Advance Australia Fair' jedhamu bara 1878tti barreefame saboota ganamaa biyyattiif beekamti hin kennine jedhan Viilaandis. ''Taphni Ol Istaars saboota ganamaa kanaafi aadaa isaanii kabajuuf jecha jalqabame. Hogganaan isaanis taphattoonni faaruun kun faarfatamuu hin qabu jechuu isaanitti waliigalaniiru. Taphataan garee kanaa Jooosh Keer jedhamu kana dura faaruu kana faarfatu, '' yeroo hunda kanan faaruu kanaaf kabaja kennaa ture warreen ana dura biyya kanaaaf du'aniifi wareegamaniif jecha garuu jechoota keessa jiran yoo dhageessu sirrii hin fakkaatani,'' jedheera.	https://www.bbc.com/afaanoromoo/oduu-51410974
politics	Filannoo Keeniyaa 2022: Pirezidantii Keeniyaa ta'uuf warri dorgomaa jiran eenyu fa'i?	Keeniyaan Haggaya dhufaa keessa pirezidaantii haaraa filachuuf qophiitti jirti. Ofii eenyu fa'ituu pirezidaantummaaf dorgomaa jiraa? Maqaa tokkoo tokkoo kaadhimamtootaa irratti yoo cuqaaftan eenyummaasaanii ni hubattu	https://www.bbc.com/afaanoromoo/oduu-62034312
health	Koroonaavaayiras: Guyyaa ayyaanaa amantii waliirraa fageenya eeeguun akkamiin kabaju?	Kaalendara amantaa warra Yihudootaa keessatti Eebla 7 guyyaa gurguddoo waggaa keessaa isa tokkodha. Maatiifi firri Yihudootaa walitti qabamuun nyaata addaa Seder jedhamu nyaatu, kitaaba amantiirraa ni dubbisu, ni faarfatu, akkasumas odeessaalee walitti himu. Guyyaan kun guyyaa Muuseen abbootiisaanii durii garbummaa Masrii jalaa itti baase kan itti yaadatanidha. Haatahu malee bara kana wayita waliirraa fageenyi hawaasaa eeguuf jecha, bara kana dhangaa Sederif hawaasni kun manatti wal hin waaman. Ayyaanni Faasikaa fi Ramadaanis dhiyaachaa jiru. Kanaafuu ayyaana amantii kabajuun kiristaanootaafi musliimota addunyaatif gaaffii guddaadha. Waldaalee fi paastaroonni Ameerikaa keessaa tokko tokko ajaja 'mana turaa' daddarbaa jiru. Haatahu malee kanneen manatti adda ofbaasanii jiraniif, ayyaana waggaa akkamiin kabaju? Waqtiin amma kun Kiristaanota addunyaarra jiraniif yeroo haalaan eeggatanidha. Ayyaanni Faaasikaa du'aa ka'uu Yesuus Kiristoos kan itti kabajatanidha. Yeroo kanatti namoonni hedduun bataskaana keessatti walitti qabamu, keessattuu guyyaa Jimaataa fi Dilbata (Faasikaa). Sagantaan waldaatti lubaan gaggeeffaman, amma jijjiiramaniiru. Kaarol Kutisushii kiristaana magaalaa Naayiroobii keessa jiraattudha. ''Irbaata Qulqulluu gaafa Jimaata Fannoo karaa appilikeeshinii viidiyoo 'Zoom'n gaggeessina,'' jette. ''Haala amma keessa jirruun qixxaa waldaa keessatti fayyadamnu argachuu hin dandeenyu, kanaafis waanuma isa fakkaatu fayyadamna. Daabboo manaa qabnuufi cuunfaa wayinii fudhannee, irratti kadhachuun, irbaata qulqulluu altokkotti fudhanna.'' Keeniyaan guutummaatti hin cufamne. Haatahu malee galgala sa'aa tokkoon booda namuu manaa akka baane jedhameera. Waldaan Kaarol yeroo kaan garee gareen tahuun manasaanii keessatti walitti qabamu turan. Amma garuu, walitti qabamuun kun intarneetaan taheera jetti. Kunis isa durii caalaa akka walarginu godheera jetti. ''Gaggeessitoonni waldaa luqqisa kitaaba keessaafi mataduree nuuf ergu. Guyyaa Kibxataafi Jimaataa mara marii fi kadhannaa karaa Zoom gaggeessina. ''Xiqqooshii rakkisaadha. Ta'us manuma keenyatti teenyee gara Waaqaa akka dhiyaannu carraa bana. Ijoollee keenyas Macaafa Qulqulluu akka dubbisanis ni goona.'' ''Isa durii caalaa walitti nu fideera''. Jiini qulqulluu Ramadaanaa ALA Ebla 23 eegala. Ji'a kanatti Muslimoonni Ergamaa Rabbii Muhaammadif Qur'aanni yeroo jalqabaaf itti mul'achuu yaadatu. Yeroo kanattis hordoftoonni amantichaa aduun baatee haga dhiitu nyaataafi bishaan lagatu. Galgala wayita aduun dhiitu, maatiifi hiriyoonni walitti qabamuun Ifxaar gochuun soomana xumuru. Hedduunis gara masjiidaa deemuun salaatu. Dargaggoonni muuslimaa UK keessa jiran haala amma irra jirru kana akka carraatti fayyadamaa jiru. Piroojektiin The Muslim Tent jedhamu sagantaa 'Open Iftar' jedhamu ni qopheessu. Jarri kunis iddoowwan bebbeekamoo kan akka addabaabaayii Trafalgar Landanitti argamutti dunkaana dhaabuun, namoota amantii kamuu keessa jiran nyaataaf affeeru. Bara kanas, guyyaa jalqabaa Ramadaanaa ifxaara intaneeta gubbaan taasisu. Namoonni kumaatamaan lakka'aman akka hirmaatanis abdii qabu. Gareen kun namootaaf saanduqa wantoota garagaraa okeessaa qabu ergaa jiru. Isaan keessaas wantoota nyaata qophessuuf gargaaran, taphoota garagaraafi odeeffannoowwan. Guutuu ji'a Ramadaanaa keessa karaa Zoom waliin ta'uun nyaata nyaachuun akkasumas, azaanni salaataa ni taasifama. ''Salaatni halkanii Maagrib jedhama. Kanaanis soomana keenya waliin hiikanna,'' jetti Rohmaan.	https://www.bbc.com/afaanoromoo/oduu-52211369
politics	Keeniyaa: Miseensi paarlaamaa kilaba keessatti namticha muuziqaa taphachiisu rasaasaan dhahuun to'annoo jala oolan	Poolisiin Keeniyaa miseensa paarlaamaa Baabuu Owwinoo jedhamu iddoo bashannanaa halkanitti, nama muuziqaa taphachiisu rasaasaan erga dhahee booda to'annoo jala oolchuu beeysise. Poolisiin dhimmicharratti odeeffannoo dabalataa kennuu baatus, Baabuun fuula Facebook isaa gubbaa waan jedhu, miseensi paarlaamaa kun erga namootaan marfamanii booda ofirraa ittisuuf dhukaasaniiru jedha. Miseensa paartii mormituu ODM kan tahan Aabba Baabuu, ''mormitoonni koo dorsisaafi yaalii ajjeechaa narraan gahaa jiraachuu poolisiif irra deddeebiin gabaaseera. Taateen ammaas kanuma waliin kan walqabatudha. Dargaggoonni aaraniifi heddummina qaban marsan. Achiis dhukaasni baname,'' jedha ibsi Aabba baabuun kennameera jedhamee fuula Facebook isaanii gubbaa bahe. Aabba Baabuun kana yaa jedhan malee, viidiyoon kaameeraa nageenyaan (cctv) waraabame garuu wanti mullisu waan dhibiiti. Kaameraa biraarraa viidiyoon argame ammoo, dargaggeessa rukutame kana harkisaa yogguu bahan agarsiisa. Dargaggeessi rukutame kun gara hospitaalaatti geeffamee yaaliin taasifamaafi kan jiru yogguu tahu, haalli keessa jiru hin beekamu.	https://www.bbc.com/afaanoromoo/oduu-51159759
technology	Maarsiif 'Faaruun Biyyaalessaa' qophaa'e	Pilaaneetii diimtuu sirna Soolaarii Maarsiif 'Faaruun Biyyaalessaa qophaa'e. Lammiin Indiyaa gosa weelluu Opeeraan beekamuutti jiru Oskaar Kaastelinoo dhaabbata Waldaa Maarsa kan biyya UK ''UK Mars Sociaety'' jedhamuun Faaruu biyyaalessaa'' akka qopheessuu gaafatame. Kaayyoon isaa dhalli namaa ergama Maarsirra jiraachuuf qabate yoo milkeesse muuziqaa addaa tokko qabaachuu qabu kan jedhu ta'uu Oskaar himeera. Saayintiistoonni imalli dhalli nama gara Maarsiitti taasisu akka salphatuuf teeknoolojiiwwan gargaaran kalaquutti kan jiran yoo ta'u dhala namaa Pilaaneetii kanarra qubachiisuun haala danda'amurratti qorachaa jiru. ''Yeroo namoonni faaruu kana dhagahan waayee hegeree qabaachuu dandeenyu akka yaadaniin barbaada. Waayee ijoollee keenyaafi waayee ijoollee isaanii. Sirna soolaarii keessa deeddeebi'uun jiraachuuf dandeettiin akka jiruufi dhalootni kun tarkaanfii guddaa fudhachuuf carraa guddaa qaba'' jedha Oskaar. Faarichi akkas jedha: Raise to Mars, men and women Dare to dream, dare to strive Build a home, for our children Make this desert, come alive... Indiyaa naannoo gaarreen Himaaliyaatti akka guddate kan dubbatu Oskaar, urjiilee qulqulleessee argaa waan guddateef waayeen sirna soolaarii akka isa dinqaa ture hima. ''Bakka sana namni ni jiraa, qaroominni ni jiraa jechuunin yaadaa ture'' Pireezidantiin Waldaa Maarsii UK Dr. Roobert Zabriin ''sochii attam gaariidhaa jechuun yaadicha dinqisiifataniiru.  ''Muuziqaan lubbuu namaa sochoosaas'' jedhan. ''Faaruun kun namoonni akka abjuu qabaatan godha. Waayee Maarsiifi isaa oliis akka yaadan godha'' jedha Oskaar.	https://www.bbc.com/afaanoromoo/oduu-50970098
health	Kornaavaayiras: Yeroo kana xiyyaaraan imaluun hangam yaaddessaadha?	Dhiibbaan weerara koronaavaayirasii tokko ji'oota muraasaan asitti imalli xiyyaaraa gara malee hir'isuudha. Balaliiwwan harka 80 tahan jalqaba waggaa kanaarraa kaasee dhaabbataniiru. Daandiiwwan xiyyaaraa gariin balalii isaanii guutummaan yoo dhaaban, kaan immoo geejiba meeshaalee hojjechaa jiru. Daandiiwwan balalii UK, Jarmanii, Firaans  baatiiwwan dhufan lamaan kanattii gara balaliitti akka deebia'an himaa jiru. UK'n namni biyya biraatii dhufe hundi Waxabajjii 8 irraa qabee of adda baasuu qaba jennaan falmiin ka'eera. Covid-19 ammallee dhukkuba waliinsaa sirriitti hin beekamnedha birqabaan yoo laalamu. Ragaan imaltoota xiyyaara tokkoon imalan gidduu attamiin daddarba jedhu guutuu miti. Qorannoon kanaan duraa dhukkubni hargansuu akkamiin akka daddarbu agarsiisu jira, odeeffannoon Dhaabbatni To'annoofi Ittisa Dhukkuba Ameerika irraa ta'e akka agarsiisutti. a Imaltoota roga lama lamaan duubaafi fuuldura taa'an hordofaa ture. Qorannoon Yunvarsiitii Imoorii Atilaantaa jiru immoo samuuda imaltootaafi hojjettootni akkatti socho'aniifi kuni akkamiin tamsa'ina dhukkubaa irratti dhiibbaa akka uumuu danda'u ilaala. ''Cophni xixiqqoo dhukkuba hargansuu daddabarsan nama qabameerraa kallattiin meetira tokko caalaa darbuu hin danda'u.Kanaaf tamsa'inni roga tokko irratti qofa kan daangeffame dha jechuudha. Qorannoon biraa yunivarsiitiima kanaan dalagame dhukkubasttoonni hargansuu Saarsiifi Influweenzaa namoota naannoo isaaniitti dhiyaatanii taa'an baayyee faaluu mirkaneesseera. Ibsi kanaaf kennan immoo warri dhukkubi itti darbe yeroo xiyyaara yaabbatan yookiin yeroo bu'anii dha kan jedhu dha,yookiin  immoo meeshaa faalame qaqqabaniis tahuu mala jedhan. Samuuda qorannoo gaggeessan kanaan hojjettoonni xiyyaaraa asii fi achi ijaa socho'aniifi imalaa baayyee waliin tuttuuqii gatii qabaniif namoota baayyeetti daddabarsuu danda'u kanaaf yoo dhukkubsannaan balali'uu hin qaban. Gama biraan qondaaltonni Kaanaadaa imaltoota jalqabaa Chaayinaarraa Covid19'n qabamanii gamasitti balali'aniin alatti namoota 350 xiyyaara keessa turan keessaa namni qabame biraan hin jiru turre jedhan. Namoonni baayyee iddoo dhiphaatti walitti kurfaa'anii taa'uun infeekshiniif nama saaxila jedhanii haa amananiyyuu malee injinarri olaanaa eroospees Erbaasii akkas mitii jedhu. Jiin Biriis Danmaawunt,''xiyyaaronni ammayyaa qilleenssi keessa isaanii jiru akka qulqulluu ta'uu godhamuun hojjetaman jedhu.Daqiiqaa lamaafi sadiin qilleensi achi keessa jiru ni haarofamam,'' jedhu. Salphaatti yoo keenyu qilleensi haaraa alaati karaa injinii xiyyaaraa gara keessaatti galee isa duraa waliin wal-jijjiraa jechuudha. Qilleensi irra deebiin xiyyaara keessatti fayyadamnu teempreecharii eeguuf yoo tahu sirriitti kan calalame dha akkuma isa hospitaala keessatti fayyadaman jechuudha. Haalli qilleensi itti xiyyaara keessa damabli'u akka infeekshinii hir'isuuf yaadameeti qophaa'e. Kunis qilleensi gubbaa mataa keenyaan olitti seenee karaa miila keenya jalatti waan bahuufi. kanaaf waanti qilleensa keessaa tamsa'u daangefamaa dha. Namni roga lammaffaa irra taa'ee isa 20ffaa jiru faaluu hin danda'u. Haa tahu malee imaltoonni yoo bahaniif hojjettoonni xiyyaaraa asiifi achi yoo deeman sochiin qilleensaa kun jijjiiramuu mala. Piroofeesariin qorannoo dhukkuba hargansuu Yunivarsiitii leestar Dr Juuliyaan  Taang sirni qilleensa xiyyaara keessaa copha Covid19 faalame otoo nuti afaan keenyatti hin fudhatiin dura calaluu dhiisuu danda'u jedha. Sirni xiyyaara keessaa qilleensa qulqulleessuu qilleensa kuufama guddaa qabuuf hojjeta. Xiyyaara dabalatee geejiboota garaagaraa keessatti sochiin qileensaa yeroo nuti walitti haasofnu faa kan uumamu dha.Kuni infeekshiniif nu saaxiluu mala. Fagaattee jiraattullee Covid19 qilleensa keessaa iddoo garaagaraarra yeroo muraasaaf ni tura. Dr Taang ammallee maaskii fuulatti keewwachuufi yeroo qufa'aan ciqileetti afaan qabanii qufa'uun saaxilama ni hir'isa jedhu. Fageenya eeggachuuf teessuma guutuu gidduu xiyyaaraa irratti argamu akka namni irra hin teeny taasisuun gorfamus ogeessonni kaan immoo waan hin taane dha jedhu. Nama qufa'aa jirurraa meetira 0.6 qofa fagaattee jirta taanaan hafuurri nama sana keessaa bahu otoo qulqulleessituu qilleensaa xiyyaarichaa bira  hin gahiin si bira gaha jechuudha. Waldaan Geejiba Xiyyaaraa Addunyaa qajeelfama warreen balalii deenbisanii jalqabaniif tahu baaseera. Kunis baayyeen isaa xiyyaara osoo hin seeniin dura dalgamudha. Pireezidaantiin itti aanaa waldichaa Niik Kiriim rakkoon guddaan erga xiyyaara keessa galanii otoo hin taane. Achi keessatti fageenya eeggachuunis badaa murteessaa miti jedhu. Xiyyaara haalaan yeroo yerootti qulqulleessuufi namoonni yeroo gara mana fincaanii deeman akka hin hiriirree faa taasisuu dha jedhan. Dr Taangis of eegannoo hunda hordofanaan balali'uun hinuma danda'ama,harka 100 nagaa dha yoo jechuu baannes jedhu.	https://www.bbc.com/afaanoromoo/oduu-52918091
politics	TPLF dhukaasa akka dhaabu dhiibbaan akka godhamu gaafatame	TPLF dhukaasa akka dhaabu haawwaasni addunyaa dhiibbaa akka irratti uumu mootummaan Itoophiyaa gaafate Mootummaan Federaalaa dhukaasa dhaabuu addatti labse TPLF akka simatee waliigalticha kabajuuf hawaasni addunyaa dhiibbaa akka irratti uumaniif Ministeerri Dhimma Alaa Itoophiyaa gaafate. Ibsa torbaniin kennamurratti Dubbii himaan Ministeera Dhimma Alaa Ambaasaaddar Diinaa Muftii kana dubbataniiru. ''Hawaasni addunyaa deeggarsa namoomaaf jecha dhukaasa dhaabuun gareen kaanis akka fudhatu dhiibbaa irratti uumuu qaba''jedhan. Qaamni naannicha keessa jiru waliigaltee dhukaasa dhaabuu akka simatu yoo hin taasifamne, nageenya dhaabbilee eeguun yoo hin danda'amne, baankonni, telekominikeeshiniifi tajaajilli balaliin akka itti fufuuf dirqisiisuu hin dandeenyu jedhan Ambaasaddar Diinaan. TPLF waliigatee dhukaasa dhaabuu akka fudhatu ibsuun, haalduree dhukaasa dhaabuuf qabxilee torba tarreesse keessatti hidhattootni naannoo Amaaraafi loltoonni Eertiraa naannicha keessaa bahanii iddoo waraanicha dura turetti deebi'uu akka qaban haalduree baafatan keessatti tarreeffameera. Kana malees, lola ji'oota torban darban naannicha keessatti turen sarbamiinsi mirgaa qaqqabe qaama walabaan akka qoratamuu fi tajaajilli ibsaa, telekoomiifi balalii xiyyaaraa dabalatee bu'uuraleen misoomaa kaan tajaajila kennuutti akka deebi'an gaafateera. Mootummaan Federaalaa gamasaatiin tajaajilli kunneen akka itti fufaniif''gartuun biraas dubbii barbaacharraa of qusachuu qaba''j edhan Ambaasaddar Diinaan. Itti dabaluun, deeggarsa namoomaa kennamu hundi nageenyi eegamee, daangaa naannichaa qaqqabuun yeroo sana mirkanaa'uu qaba jedhan. Addatti dhukaasa dhaabuu labsuu namoota baayyee ajaa'ibus, murtoon sun ''tasa kan murtaa'e miti'' jedhan Dubbii himaan Ministeerichaa. Mootummaan Itoophiyaa yoo filatame, filannoon booda qaamolee dhimmichi ilaallatu wajjin mari'achuun barbaachisadha jedhee yaada jedhan. Mariin kun qondaaltoota sadarkaa gadii fi miseensota TPLF akka hirmaachisuuf yaadame kaasan. Sarbamiinsi mirgaa naannicha qaqqabeera jedhame Dhaabbanni Biyyoota Gamtoomaniifi Komishiniin Mirga Namoomaa Itoophiyaa qorannoo walta'iinsaan gaggeessan mootummaan ni deeggara jedhan. Deetaan Ministeera Dhimma Alaa Ambaasaddar Reedwaan Huseen, Itoophiyaan haala itti dhukaasa kana dhaaban yoo ibsan, hoggantoonni siyaasaafi waraanaa TPLF ajjeefamuufi hidhamuu, akkasumas hoggantoota TPLF hafan muraasa qabuuf jecha waraaana itti fufuun waan hin barbaadamnefi jedhan. Yeroon qonnaa jiraattoota naannichaa akka hin gufanneefi dhaabbileen gargaarsaa lubbuu namoota hedduu akka baraaranii fi rakkoo uumameef karaa nagaatiin falaa barbaaduuf akka ta'e eeran. Naannoo Tigiraay deebisee kan to'ate TPLF hidhattoonni naannoo Amaaraa Tigiraay keessaa akka bahan ibsa keessatti waamicha dhiyeesse. Ibsa kana keessatti hidhattoonni humna addaa naannoo Amaaraa fi hidhattoonni biroos 'haalduree tokko malee saffisaan naannicha gadhiisanii bahuu akka qaban akeekkachiisa. Hidhattoonni naannicha keessa otoo hin baane yoo hafan garuu tarkaanfii barbaachisu mootummaan naannoo Tigiraay ni fudhata jedhe ibse kun. Miidhaa lola uumamuu maluuf itti gaafatamummaa akka hin fudhanne  akeekkaciseera.	https://www.bbc.com/afaanoromoo/oduu-57585187
sports	'Saadiyoo Maaneen maashiniidha taphattoota ciccimoo addunyaa keessaati' - Leenjisaa Livarpuul Yargan Kiloopp	Yeroo Liverpuuliif taphachuun dabarse hundatti, Saadiyoo Maaneen akka taphataa gargaaraa jedhamuun ibsamuu hin danda’u. Irra deddeebiin garee Yargen Kiloopp keessattti taphataa bakka buufamu akka hin dandeenye agarsiiseera jechuun ibsa barreessaan kubbaa miilaa BBC Phil McNulty. Lammiin Senegaal ganna 30 taphataa sarara duraa ta’e, amala callisaa ta’e qabaatus, waggootii dhiyoo keessatti guddina Livarpuul keessatti taphataa sarara duraa sodaachisaa ta’eera. Injifannoo Livarpuul Chaampiyeens Liigii bara 2019 irratti Maaneen gahee ijoo taphateera, sana booda waggaa itti aanuutti waggaa 30 keesatti yeroo jalqabaaf Pirimiyeer Liigii isaan injifachiise. Kunis Liivarpuul yeroo as dhiyoo keessa kilaba jabaa akka ta'u gumaacheera. Tapha dheengadda gaafa Kibxataa Liivar Puul Aston Viilaa morkate irrattis galchii lammataa galche. Kunis yeroo Livarpuul Sanbata tapha Tootanaam waliin taphate irratti injifannoo waancaa afuriirraa waan fagaate yeroo fakkatettidha. Tapha Kibxata galgalaa Aston Viilaafi Liivarpuul irratti gareen Kiloopp goolii 1-1'n hanga daqiiqaa 65ffatti turani. Kanaanis yaaddoon dabalaa deeme. Sana booda Maaneen ammas dandeettii isaatti akka namni amanu goolii dirqisiiftu addaan dhayee deeggartootatti abdii hore. Taphataan cimaa Luwiis Diyaaz kubbaa fageenya bareechee yemmuu dabarsu, Maaneen hubbannoo, xiyyeeffanaa fi atileettummaa isaan kubbaa addaan rukutee harka bitaa goolii eegaa Astonviilaa Emiliyoo Maartineez bira dabarsuun galcheera. Yeroo taphi xumuramee fiishkaan afuufamu, Kiloop gammachuun Maanee hammachuun gadhiisuu didan. Kun hundi kan uumame yeroo egeree Maaneen Liivarpuul keessatti qabaatu irratti shakkin ka’edha. Shaakkiin jiru Moohaammad Saalah waligaltee haaraa Livarpuul waliin ni qabaataa, Maaneenoo kan jedhu ture. Akkuma Saalaa, kontiraati Maaneen Liiverpuul waliin qabu bara dorgommii itti anuutti kan dhumu yoo ta’u, yoo dhimmi kontiraata Saalaa dubbii ijoo ta’e, kan Maanees akkanuma ta’uu mala. Maaneen Waxabajjii 2016’tti Saawuzaampitan irraa paawundii miiliyoona 34’n erga Livarpuul seenee eegale taphoota 266 taphatee, goolii 119 lakkoofsiseera. Bara dorgommii kanaatti taphoota 48 keessatti goolii 22 lakkoofsiseera. Kunneen odeeffannoo olaanoo Maaneen taphataa dandeettii guddaa ta’uusa mirkaneessanidha. Ofitummaa hin qabu, mala taphoota sarara duraa sadii Kiloopp kaa’uu hunda keessatti hojjechuu danda’a. Torban kanatti Maanee waliin wal qabatee maqaan gareeleen akka Baayer Miyuunik fi Riyaal Maadriid kaafamaniiru, kanaaf akka gareeleen Awurrooppaa kamuu isa barbaadani arguun ni danda’a - garuu Livarpuul caalaatti isa barbaada. Maaneen taphni Viilaapaark erga xumuramee booda ''dhugaamatti baay'een gammade. Taphattoota gareekoo keessa jiran gargaaraa, yeroon qabu hundatti gammaduuf yaalaan jira. ''Waayilootakoo malee ani homaa miti,'' jedhe. Tapha hariiroo gaarii Diyaaz waliin agarsiise irratti, ''yeroo shaakala keenyaa guyyaa hundarraa eegallee wal beekna. Yeroo inni kubbaa argate garanitti dhiitu waan beekuuf, ani qophaa’uu qofatu narra ture,'' jedheera. Kiloopp tapha kana booda gaaffiifi deebii sky sport waliin taasisaniin ''inni maashiniidha, taphicha booda itti himeera. Inni taphataa baay'ee guddaadha'' jedhan. ''Qaamni isaa cimaadha, dandeetti, fedhii fi sochii qaama isaa akka inni ittin waliin makuu addadha. Goolii barbaachisummaa guddaa qaban galcha, taphataa sadarkaa addunyaatti guddaadha.”	https://www.bbc.com/afaanoromoo/oduu-61414414
sports	Taphattoonni Vaaleensiyaa jibba sanyummaa mormuun dirree dhiisanii bahan	Kilabni Vaaleensiyaa erga arrabsoon sanyummaadha jedhame dubbatame hordofee dirree keessaa bahanii kan turan yoo tahu, boodarras dirreetti deebi'uun taphicha xumuraniiru. Tapha Dilbataa kanaan kilabni Cadiz 2 fi 1n Valensiyaa mo'ateera. Muktaar Diyaakhaabii erga taphataa garee Cadiz kan tahe Juan Cala wajjin walitti bu'anii booda haalaan aariisaa mul'isuun, murteessaa wajjinnis haasawe. Kana hordofees taphattoonni Vaalensiyaa mormiin dirree dhiisanii kan bahan wayita tahu, akka kilabichi jedhetti Diyaakaabiin ''arrabsoo sanyummaa arrabsame.'' Boodarras waahillan isaa dirreetti deebi'uun akka taphatan gaafachuun deebi'anii taphatan. Inni garuu jijjiiramee bahe. Ittisaan Vaalensiyaa Jose Gaya taphaan booda akka dubbatetti, kilabni isaanii filannoo qabu lama ture - dirreetti deebi'anii taphachuu yookaan qabxii dhabuu. ''Diakhaby'n arrabsoo sanyummaa akka dhagahe nutti himnaan, hunduu dirree dhiisnee baane,'' jechuun Gaayaan miidiyaa biyya Ispeen Movistar jedhamutti hime. ''Akka taphachuu qabnu nutti himame. Taphachuu yoo didne qabxii sadi ni dhabna yookaan ammoo qabxiin dabalataa nurraa muramuu danda'a. Diakhabyn akka taphannu nutti hime. Osoo inni nutti himuudhaa baane hingallu silaa. Ofiif garuu galee taphachuuf sammuunsaa tasagabbii akka hinqabne dubbate. Baay'ee miidhame.'' Wayita taateen kun mudatu taphichi 1 fi 1n walqixa irra ture. Taphataan Cala boqonnaarra jijjiirame wayita bahu, kilaba Cadiz'f Markas Maawuroo goolii itti injfatan daqiiqaa 88 irratti galche . ''Muktaar Diyaakhaabii guutummaan ni deeggarra,'' jedhe kilabni Vaalensiyaa, murtee gara dirreetti deebi'uu wayita ibsan. ''Kabajaa kilabichaaf falmuuf, gareen keenya walgahii godhachuun taphicha itti fufuuf murteesse. Jibba sanyummaa gosa kamuu garuu ni balaaleeffanna.'' Akka Gaayaan jedhutti, arrabsoo Cala'n Muktaaritti dubbate dhagaheera jedha. Dabaluunis: ''Arrabsoo daran jibbisiisaa asitti irra deebi'uu hin barbaanne arrabse. Cala'n dirree keessaa xumurarra bahe waan taheef, isa wajjin haasawuu hin dandeenye. Garuu waa jechuusaatti shakkii hinqabu. Taphichis kan hin baramne ture.'' Gama kaaniin taphoota Pirimeer Liigii Ingiliziin Niiwukaastil wajjin 2 -2 walqixa kan xumuran Totanihaam, taphichaan booda taphataasaanii Davinson Sanchez irratti qoccollaan sanyummaa irra gahuun guddoo aaruu ibsan. Taphataa sarara duraa Arsenaalii fi Firaans kan ture Teerii Henerii “ni ga’a” jechuun jibba sanyummaa miidiyaa hawasummaa irraa balaaleffachuun tarkaanfii fudhachuuf akka murteesse kan himes torban dabre keessa ture. Ga'eessi ganna 43 Heneriin torban lamaan dura sababa jibba sanyummaa fi qoccollaatiif jecha miidiyaa hawaasummaa fayyadamuu akka dhaabuu beeksisuun isaa ni yaadatama.	https://www.bbc.com/afaanoromoo/isportii-56637628
health	Koronaavaayiras: Zimbaabween namoota seera Covid-19 'cabsan' 100,000 hiite	Zimbaabweetti erga baatii Bitooteessaa asiitti seera Covid-19 ittisuuf ka'ame cabsaniiruu jechuun namoonni 105,000 ol to'annaa jala olfamuu poolisiin beeksise. Namoonni gara 1,000 ta'anis sababii 'sochii hin barbaachiifne' ykn maaskii kaawwachuu dhiisuun walqabatee guyyoota lamaan darban keessa to'ataman. Biyyattii keessatti namoonni 1,500 ta'an vaayirasichaan qabamunsaanii kan mirkanaa'e yoo ta'u, ugguuri kaa'amee ture xiqqoo laafifameera. Haata'u malee, qeeqxoonni mootummaan seera dhukkubicha ittisuuf baheen mormitootaafi rogeeyyii irratti xiyyeefateera jedhanilleen mootummaan haaleera. Mormitoonniifi gareewwaan Hawaasa sivilii pirezidaantii Emaran Minaangaagwaa aangoo akka gadhiisaniif gaafachuuf Adooleessa 31tti hiriira biyyattii guutuutti bahuufuu waamicha taasisaa jiru. Seerawwan ammaa jalatti, lammiilee biyyattii biyya alaatii deebii'an hundi dhaabbilee mootummaan mirkaneessee keessaa torban sadiif adda baafamuun turuu qabaatu. Akka poolisiin jedheettis, namoonni 279 ta'an, kanneen vaayirasichi irratti argame dabalatee, jiddu galawwan turmaataa keessaa baqataniiru. Isaan keessaas 30 kan to'ataman yoo ta'u, maatiifi hawaasa vaayirasichaaf saaxiluu isaanitiif mana murtiitti kan dhiyeeffaman ta'uu poolisiin himeera. Isaan keessattis dhiiroonni miseensoota maatii torba vaayirasichaaf saaxilaman akka argaman TVn biyyattii gabaaseera. Namoonni baayyee seera kabajuuf waan didaniifuu tarkaanfii cimsuuf dirqamuu poolisiin biyyattii dabaluun himeera. Bakkeewwan dhoksaa dhugaatiin itti dhugamu banamaniiru, akkasumas gordubeetti 'dorgommiin dhugaatii biiraa' eegalameera jedha poolisiin haala jiru wayita ibsu. ''Kanneen seera cabsan hunda ni to'anna,'' jedha dubbi himaan Pool Nyaatii akka TVn biyyattii gabaaseetti. Uggurri Zimbaabweetti tatamsa'ina vaayirasiichaa ittisuuf kaa'ameen dinagdeefi haala siyaasa biyyattii balaaf saaxileera. Mootummaanis dinagdeen biyyattii bara kana  %4.5n akka hirratu eega. Akkasumas, qalaa'insii waggaa baatii Waxabajjii keessaa %785 ol ka'e. Pirezidaantii biyyattii kan qeequmsaa irra deebiin hin fudhannee irratti mormii bahuuf waamichi gaggeefamaa jiraachuu gabaasaan BBC Wiil Roos gabaaseera. Namoonni mormiidhaaf daandiitti kan bahan yoo ta'e ammoo hedduun hidhamuu maluus jedheera gabaasaan kun. Haaluma walfakkaatuunis, biyya ollaa kan taatee Afriikaa Kibbaa keessattis poolisiin namoota kuma 230 kanneen seera ugguraa cabsaniiru jedheerratti himannaa baneera. Afriikaa Kibbaatti hanga ammaatti namoonni kuma 320 ta'an vaayirasichaan qabamunsaanii kan mirkanaa'e yoo ta'u, kanneen 4,600 ta'an ammoo lubbusaanii dhabaniiru. Kunis Afriikaa keessatti isa olaanaa kan jedhame yoo ta'u, pirezidaantiin biyyattii Siriil Raamaafoozaan ''Ammalleen balaa hamaatuutu nurra jira,'' jechuun kan akkeekachiisan torbanuma darbe kana ture.	https://www.bbc.com/afaanoromoo/oduu-53467134
health	Koronaavaayiras: Pirezedaantiinn Taanzaniyaa ilmi isaanii Covid-19n qabamee fayyuu dubbatan	Pirezedaantiin Taanzaaniyaa Joon Magufuulii ilmi isaanii koronaavaayirasiin qabamee dandamachuu dubbatan. Ilmi isaanii yeroo ammaa fayyaan isaa deebiyeefii 'puushaappii hojjechaa ' akka jiru himan.  Walitti fufinsaan adda of baasuun haara ulacuun, akkasumas cuunfaa loomiifi jinjibilaa dhuguun booda dandamate akka pirezedaantichi jedhanitti. Haasaa Dilbata mana sagadaa bakka dhaloota isaaniitti argamuun taasisaniin Pireezdaant Magufuulii hospitaalota biyyattii keessatti lakkoofsi dhukkubsattoota Covid-19 ‘ baayyee hir’ateera  jedhan. Pirezdaantichi kana kan dubbataan imbaasiin US biyyaattii hospitaalotata keessatti dhibamtoonni ‘garmalee bayyataniiru’ jechuun gabaasa erga baasee guyyoota afur booda. Mana sagadaatti amantootaaf haasaa taasisan irratti, “Waaqayyoo kadhannaa keenya deebiseera” jechuun dubbatan  Joon Magufuuliin. Kanaan dura ogeessonni fayyaa weerara kana akka malee fayyumaa guddisanii dubbatu jechuun qeeqanii ture. Akka biyyootii biroo Taanzaniyaan seera sochii ugguruu cimaa hin qabdu. Namootni bayyinaan akka waliitti hin qabamnefi manneen barnootaa akka cufaman taasifamus, vidiyoon sirna awwaalchaa galgalaan adeemsifamu midiyaalee hawaasummaa irratti erga qoodamee booda namootni deebii mootummaa irratti gaaffii akka kaasan taasiseera. Dhaabbanni Fayyaa Addunyaas weerara kana ittisuuf mala mootummaan biyyattii fayyadamu irratti yaaddoo akka qabu ibseera. Mucaan isaani kan fayyee qofatti adda ofbasuun, wakka al’aansa hurka ulachuun akkasumas juusii loomiifi jinjibilaa dhuguunii jechuun dubbataniiru. Ta’us garuu wal’aansi akkanaa koronaavayirasii irraa nama fayyisuu danda’a kan jedhuuf homaa ragaan akka hin jirre oggeesoti fayyaa ni dubbatu. Akka pireezdaantichi dubbatanitti. Hospitaala Dar es Salaam Amana keessa yeroo tokko namootni 198 wal’aanam yoo turanis amma garuu namoota vaayirasicha qaban 12 qoofatu hafera. Dabalataanis haalli hospitaalota biros akkanuma ta’uu dubbataniiru. “Torban kun akkanaan yoo itti fufe manneen barnoota olaana banamanii barattoonne keenya akka barumsatti deebi’an gochuuf karoorfadheera,” jedhaniiru. Dabalataanis dawwaatonni biyyaa biro akka adda of baasan goochuunis ji’a dhufu hir’isuu danda’a jedhaniiru. Akka gabaasa Dhabbata To’annoo Dhukkubaa Afrikaatti Taanzaniyaa keessatti namootni 509 Covid-19’n kan qabaman yoo ta’u namootni 21 ammoo du’aniiru.	https://www.bbc.com/afaanoromoo/oduu-52703134
sports	K﻿ilaba haaraa K. Roonaaldoo, Chelsii v Maan Yuunaayitid-Maaltu eegama?	Maanchister Yuunaayitid kilabni K. Roonaaldoo bitu yoo dhibellee bilisaan gadhiisuuf. Kontiraatni Roonaaldoon Maanchister Yuunaayitid waliin qabu waktii gannaa dhufu kana xumurama. Haa tahu malee, wal dhabdeen leenjisaa kilabichaa Erik Ten Haagii fi Roonaaldoo gidduutti dabalaa dhufe akka taphatichi bahuuf dhiibuu mala jedhame. Tapha Maanchister Yuunaayitid dirree isaa Oldi Tiraafordi irratti Tootenahaamiin 2 fi 0’n mo’ate irratti Roonaaldoon osoo taphni hin xumuramiin daqiiqaa 89ffaa irratti istaadiyeemicha keessaa bahee deeme. Dabalataan jijjiiramee akka galuuf leenjisaan isaa gaafannaan Roonaaldoon akka dide gabaafama. Maanchister dabalataan miindaa isaa torban lamaa paawondii miliyoona tokko [1000,000] tahu adabuuf akka tahes himama. Erik Ten Haag Roonaaldoon adabbii isaaf malu argachuu qaba, gochaa isaaf jedhanii garee har’a Chelsii morkatuun alas godhan. Roonaaldoon garuu fuula miidiyaalee hawwaasaa isaa Feesbuukii fi Inistaagiraam irratti yeroo kamiyyuu waayillan isaa wlaiin taphatan, leenjisaa fi namoota waliin hojjetu hundaa akka kabaju hime. Dhaloota haaraaf fakkeenya tahuun fedha. Al takka takka garuu akkasuma miirri nama mo’uun waanuma jirudha. Maanchister Yuunaayitid waliin tokkummaan dhaabbanna jechuun barreesse. Taphata akana kilaboonni gurguddoon akka Bayern Munik, Atileetiikoo Maadiridii fi  Chelsiin mallateesisuu akka hin barbaanne yeroo jijjiirraa darbe irratti ibsaniiru. Umurii fi kaffaltiin miindaa Roonaaldoo kileboota isa barbaadanitti gufuu tahuu danda’a. Roonaaldoon Maanchister Yuunaayitid keessatti torbaniin paawondii walakkaa miliyoonaa 500,000] argata. Roonaaldoon gara Liigii Ameerikaa Major League Soccer deemuu danda’a jedhama. Kana dura miindaa torbanii miliyoona tokko tahuun kilabni biyya Arabaa tokko gaafannan akka died himameera. Roonaaldoon kan biyya isaa osoo hin dabalatiin galchii 700 ol lakkoofsiseera. Yeroo shan ammo badhaasa ballon dOr mo’ateera. Kilebootni lameen yeroo dhiyoo as taphni waliin gaggeessan ol aantummaa Maanchister Yuunaayitid ykn ammo qixaan xumurame. Haa tahu malee Chelsiin leenjisaa isaa haaraa Giraam Pooter jalatti taphoota torba osoo hin mo’amiin jira. Taphoota sadii irrattis galchiin irratti hin lakkaa’amne. Maanchister ammoo diree isaan ala taphoota sadii mo’achuun tokko qofa mo’ame. Garuu taphoota shan irratti yoo xiqqaate galchiin afur irratti lakkaa’ameera. Maanchister bara kana kileboota gurguddoo akka Arsenaal. Liiverpuulii fi Tootenahaam mo’atee Maan Siitiidhaan qofa mo’ame. Ha’a gama Chelsiin taphattootni akka Ngolo Kante, Riis jeemsi fi Wesilii Fofana sababa miidhamaan hin taphatan. Gama Man Yuunaayitidiin ammo Kiristaanoo Roonaaldoo murtee leenjisaatiin garee keessaa yoo hafu, Haarii Maguwer, Doonii Van de Biikii fi Bisakaan miidhamarra jiru. Liiverpuul ammo Nootingihaam waliin morkata. Arsenaalii fi Maan Siitiin duraa duubaan liigicha dursaa jiru.	https://www.bbc.com/afaanoromoo/articles/cv29n2devmpo
health	"Fayyaa Ijaa: ""Yeroon qaroo ijaa argadhe, jalqaba haadha koo argeen boo’e"""	"Bezaawwiit Xilaahuun hanga waggaa 12 guuttutti daa’ima hiriyyoota ishee waliin burraaqxuufi dhukkubsattees hin beekne turte. Ijishees dhukkubsatee akka hin beekne yeroo ibsitu ‘’diimateellee hin beeku,’’ jetti.  Tahus bara 2006 barattuu kutaa 7ffaa taatee waa arguu dadhabaa dhufte. Torbanoota muraasa keessatti rakkoon qaroo ija ishee mudate sadarkaa arguu hin dandeenyeerraan ishee gahe. Sababiin rakkoo ijashees  maal akka tahe hin beekamu. ‘’Yeroon qaroo koo dhabu taphaa fi barnoota dhiisee mana taa’uun xiin-sammuu koo miidheera, ‘’ jetti. ‘’Kana booda arguu hin danda’u dubbiin jedhu waan natti dhagahamuuf  dhiphina keessa galeen qoricha sammuu fudhachaan ture,’’ jechuun dubbatti. Ija ishee irratti waan mul’atu gatii hin jirreef, ‘’namoonni nan amanan, waanin qoosu itti fakkaata,’’ jechuun ijishee arguu dhabuun isheefi maatiinshee rakkoo keessa dabarsan dubbatti. Waggaa sadiif haala rakkisaa keessa kan dabarsite Beezaawwiit bara 2009tti qarooshee qofa osoo hin taane fayyaan sammuus deebi’eefi. Baankii ijaa Hospitaala Miniliik keessatti qaroo ijaa nama arjoomerraa argameefi isheef tahuu danda’u jiraachuun itti himame. Qaroo ijaa kana wal’aansa baqaqsanii hodhuu sa’aatii lama fudhateen erga galfatteen booda gammachuun ishee guddaa ture. ‘’Jalqaba haadha koon arge. Nama haaraa kanin arge malee haadha ishee na guddifate natti hin fakkaanne. Baayyeen gammade. Akkuman ishee arge  yeroosuman boo’e. Nama du’e deebistee hamma argachuu ture miirri natti dhagahame,’’ jechuun ibsiti. ‘’Maatiin koo iji koo kanaan booda ni arga jedhanii yaadanii hin beekan, anis akkasuma. Abdii namatti hora, si gammachiisa,’’ jetti Bezaawwiit qaroo erga argatteen booda barnoota waggaa sadiin dura dhaabdetti deebiteetti. Ijishee inni tokko ishee rakkisus barnootashee hamma kutaa 10tti itti fufteetti. Wal’aansi kennameefi otoo hin milkoofnee, dhiphina caaluuf akka ishee saaxilu himti. Qaroo isa lammataa argachuuf garuu waggaa shaniif eeguun irra ture. ‘’Ifa jechaan hin ibsamnen argadhe’’ Naannoo Oromiyaa, godina Baalee kan jiraatu Fireew Shibashii xalaan ija bitaasaa irra jiru guddatee rakkoof isa saaxilee ture. Rakkoon ijasaa kuni maal akka tahe beekamuu baatus barataa teeknikaa fi ogummaa yeroo ture hojii sibiilaa waan barachaa tureef xaaxoo ibiddaa tahuu danda’a shakkii jedhu qaba. Giniiritti tajaajila geejibaa doqdoqqee kennuun galii argachaa kan ture Fireew ijisaa dide hamma waa adda baasuu dadhabutti hojiisaa hin dhaabne ture. ‘’Yoon hojjedhe malee jiraachuu gatii hin dandeenyeef, hojii itti fufeen ture. Eegumsa Waaqaaf malee balaan adda addaa narra gahee ture. Doqdoqqee saffisaan yoon oofu waanti fagoo gatii natti hin mul’anneef dhaqeen itti bu’aafaan ture,’’ jechuun hima. ‘’Dargaggeessa taatee qaroo kee battalatti dhabuun ulfaataa dha. Abdii si kutachiisa. Maaliifan jiraadha? Gaaffiin jedhu yeroo sitti dhufu, calluma jettee jiraachuu jalqabda, konkolaataan otoo na dhahee jechaa jiraachuu jalqabeen ture. Yeroon karaa qaxxaamuru namoon ‘iji kee hin arguu?’ jechaa waan sammuu koo tuqu fa’i natti dubbatu. Waggaa kudhniif haala kanaan rakkachaa kan ture Fireew qaroon inni nama du’eerraa argate jireenyasaa karaa hin yaadneen geeddareera. Namoonni itti himanii baankii ijaa deemuun galmaa’e. Yeroo dheeraaf erga eegeen booda waggaa darbe  baatii Guraandhalaa keessa qaroon isaaf tahu argamee, wal’aansa baqaqsanii hodhuu sa’atii sadiin booda qaroonsaa deebi’eefi.’’Ifa jechaan hin ibsamneen argadhe,’’jechuun hima. ‘’Yaaliin booda haguuggiin ija koorra ture yeroo ka’u, ifa dinqisiisaan arge. Dukkanaa gara ifaattin dhufe. Akkanattin argaa na jechisiise. Waan guddaa hamma ifaa gahu yeroo argattu jechaan ibsuun ulfaataa dha.’’ Namni ganna 33 Fireew qaroo arjoomaan argame otoo hin galchatiin dura waan meetira tokkon gadi dhiyaatee jiru qofa arguu danda’a ture. Amma garuu hamma meetira shaniitti arguu akka danda’u dubbata. ‘’Kitaaba dubbisuu nan barbaada ture. Macaafa Qulqulluus dubbisuun barbaada ture. Sichi egaa dubbisuu nan danda’a. Of danda’ee hojiin hojjechuuf na rakkisu jira ture. Amma garuu homaa rakkoon hin jiru. Fedhiin garaa koo fiixaan naa baheera, dubbisuu danda’eera,’’ jedha. Sosochii haaraa Bezaawwiitii fi Fireew irratti hirmaatan Bezaawwiit waggaa shan booda dha qaroo isa tokko kan argatte. ‘’Yeroos ija tokkoon qofa gatii taheef kanan argu ‘ishuman qabu nan dhabaa laata?’ Jedheen dhiphadha ture,’’ jetti Tahus yeroo ammaa qaroo ijaa lamman argachuunshee waan ishee yaaddessuufi gara duubaatti ishee deebisu akka hin jirre dubbatti. Gammachuu jechaan hin ibsamne kana namoota haala wal-fakkaataa keessa dabarsaniif qooduun gargaaruuf tattaaffii gochaa jirti. Ishee fi Fireewu dabalatee namoonni biroo karaa Baankii ijaa qaroon ijaa isaanii deebi'eef dhimmicharratti hubannoo uumuu karaa marsaalee hawaasaa sochii eegalaniiru. Beezaawiit sosochii kana keessatti dammaqinaan kan hirmaattu yoo ta'u hanga ammaa obboloota ishee dabalatee namootni 17 du'a isaanii booda qaroo ijaa isaanii akka arjooman amansiisftee akka mallatteessan gooteetti. ""Kaayyoon keenya inni guddaan maal seete, nuti arguu dandeenyeerra, hawaasa keenyaaf hubannoo uumuu fi hakimoota keenya galateeffachuun aadaa akka ta'u feena. Namootni qaroo ijaa hin qabne kuma dhibbaan lakkaa'aman waan jiraniif isaan gara yaalaa akka dhufan gochuudha."" Direektarri Baankii Ijaa Itoophiyaa Aadde Lamlam Ayyalaa rakkinoota baankichi qabu keessaa inni ijoon, hubannoo dogoggoraa namootni waa'ee wal'aansa qaroo ijaa buqqisanii dhaabuu qabanidha jedhu. Kanaaf sosochiin Beezaawiit fi waahillan ishee eegalan dhimmicha caalaatti barsiisuu fi lakkoofsi arjoomtota qaroo ijaa akka dabalu godha jedhamee amanama. ""Fagoo osoo hin deemiin anarratti arguun ni danda'ama. Ani wantan kana dura hojjechuu hin dandeenye hojjechuu danda'eera. Kuni hundi sababa namni hayyamamaa ta'e tokko qaroo ijaa isaa arjoomeefi. Qaroo ijaa hamma awwaallu osooa arjoomnee, maaliif ifa awwaalla?"" jechuun kan gaafatu Fireewu, ilaalacha kana namoota biratti fudhatama akka argatu gochuuf sosochiin isaanii murteessaa ta'uu hima. ""Itoophiyaatti namootni kuma 300 ol godaannisa qaroo ijaa qabu"" A.L.I bara 1995 kan hundaa'ee baankiin Ijaa Itoophiyaa waggoota 16 darban namoota akka Beezaawiit fi Fireewu godaannisa qaroo ijaa fi rakkinoota birootiin arguu dhaban ykn ammoo dandeettiin arguu isaanii daran gadi bu'ee ture 2500 oliif qaroo ijaa dhiyeessuun arguu akka danda'an godheera. Lakkoofsi kun lakkoofsa namoota wal'aansa kana fedhanii waliin yoo madaalamu gadi aanaadha jedhu Aadde Lamlam. ""Namootni kuma 300 ol godaannisa qaroo ijaattiin miidhaman jiru. Kanaaf wal'aansi qaroo ijaa buqqisanii dhaabuu amma dura hojjenne daran xiqqaadha,"" jedhu. Rakkoon godaannisa qaroo ijaa fi isaan walqabatan wal'aansaan fayyuu danda'a kan jedhan Aadde Lamlam, kun akka ta'u garuu arjoomtonni osoo lubbuun jiranii qaroo ijaa isaanii arjoomuuf yoo waadaa galan qofa jedhu. Arjoomtoonni lubbuun isaanii erga darbeen booda ija isaanii guutummaa osoo hin taane kan fudhatmu qaama qaroo isaanii miilimeetirii 12-14 tahu dha. ‘’Fuulduree qaroo ijaarraa kan argamuufi qaama hamma qeensa abgudduu gahu kan ifa dabarsu qofaatu  baankii ijaa Itoophiyaaf kennama. Kanaaf namni tokko erga du’een booda miidhaan ijaa mul’atu irraa hin gahu,’’ jechuun ibsu. Adeemsi kunis daqiiqaa 30 hanga 40 kan fudhatu yoo tahu namni tokko du’ee torbee keessatti raawwachuu qaba. Gama biraan baankichi mootummaafi tola ooltota idila addunyaa irraa gargaarsa qarshii qabaatullee hanqinni qarshii hojiisaaf qoramaata tahuu dubbataniiru. ‘’Haalli kuni guutamnaan dhaabbatichi haala yaadeen naannolee garaagaraa irra damee banuun tajaajilasaa babal’isuu danda’a. Kanaaf immoo dhaabota mootummaa dhimmi kuni ilaallatu wajjin hojjechaa jirra.’’ Baankiin ijaa bara 1995 A.L.I Finfinneetti hundeeffame hospitaalota Gondar, Jimmaa, Hawaasaa fi Tigraay Kuyaatti argaman keessatti yaalii kana kennaa jira. Kana malees lakkoofsa arjoomtotaa guddisuuf Finfinneefi naannolee birootti dameewwan dabaluuf Ministeera Fayyaa waliin hojjechaa jira. Lammiileen hubannoon qaroo ijaa arjoomuuf qaban yoo dabaleefi rakkoon maallaqaa yoo salphate jireenyi namoota baayyee akka geeddaramu amanti Bezaawwiit. ‘’Qaroo keessan arjoomaa kan jennu, gatii danda’amuufi, ani arguu ijaan danda’efin mana bahee, barnoota koo itti fufe. Waa hojjedhee akkan darbus nan amana. Kanas raawwachuu kanin danda’u anaaf oolmaan waan naa oolameefi,’’ jetti."	https://www.bbc.com/afaanoromoo/oduu-59498300
health	Niw Ziilaand dargaggoonni tamboo akka hin xuuxne dhorkuuf	Niiw Zilaand kaayyoo lammiilee dhaloota egeree ''tamboorraa bilisa ta'e'' uumuu jedhuutiin, sijaaraafi omishaalee tamboo kaan dargaggootatti akka hin gurguramne dhorkuuf. Tarkaanfiin kunis qaama labsii Ministeera fayyaa Niiw Zilaand Kamisa sijaaraa xuuxuu hambisuuf labseeti jedhameera. ''Dhaloonni haaraan gonkumaa akka hin xuuxne mirkanneessuu barbaadna,'' jedhan Ministirri Fayyaa biyyattii Dr Ayeshaa Veeraa. Seerichi bara dhufu yoo raggaasifame, kanneen umuriin waggaa 14 ykn bara 2008 as dhalatan gonkumaa sijaaraa bituu hin danda'an. Hakiimoonnii fi ogeessonni fayyaas riiformii ''addunyaa- durse'' jedhame biyyattiin fudhattetti gammadaniiru. ''Namoonni akka dhaaban ykn gara omishaalee miidhaansaanii gadaanaa ta'eetti akka jijjiratan ni gargaara. Akkasumas dhaloonni haaraa akka araada niikotiniin hin qabamne ni gargaara,'' jedhan Pirofessar Jaaneet Huuk Yunivarsitii Otaagoo irraa. Biyyattiin galma biyyaaleessaa bara 2025tti hammentaa namoota sijaaraa xuuxanii %5n gadi hir'isuu, booda ammoo guutummaatti hambiisuu, jedhu galmaan gahuuf hojjataa jirti. Ammattis Niiw Zilaandiitti gaheessooti %13 ta'an sijaaraa kan xuuxaa jiran yoo ta'u, kunis waggaa kudhan dura %18 irraa gadi bu'uusaatu himame. Haata'u malee ummata ganamaa kan ta'an hawaasa Maori, kanneen dhukkubaafi duutii baayyeen mudatu biratti, kan sijaaraa xuuxan gara %31 gaha. Ministeerri Fayyaa Niiw Zilaandi, sijaaraa xuuxuun namoota kaansariin qabaman afur keessaa tokkoof madda ta'uufi sababa du'aatii ummata biyyattii miiliyoona shanii irraa ittifamuu danda'amuudha jedheera. Indastirichis waggoota kudhaniif amma xiyyeeffannaa qaamoolee seera tumanii jala galeera. Haaluma tarkaanfii ugguraa Kamisa labsamee kanaattis, bakkeewwan sijaaraan itti gurguraman kanneen akka supparmaarkeetiifi suuqiiwwan keessatti, dhorkaa cimaa kaa'uu dabalatee, mootummaan to'annoo tamboo cimaa baaseera. Suuqiiwwan akka sijaaraa gurguraniif hayyamni kennameefis kan duraan gara 8,00o turan, amma gara 500tti gadi buufamuu qondaaltoonni himan. Baroota dhiheenya keessa malli sijaaraa aarsuu haarayaa 'vaping' jedhamuu fi sijaaraa elektiriikaa (e-cigarette) hurka nikotiin oomishan xuuxuun, dhaloota haaraa biratti sijaaraa tamboo xuuxuu caalaa baramaa dhufeera. Aanga'oonni fayyaa Niiw Zilaand garuu, kana fayyadamuun miidhaarraa bilisa miti jechuun akeekkachisu. Qorattoonnis akkasuma sijaaraa elektirikii keessatti dhangala'aa balaafamaa kaansarii qabsiisu argachuu himaniiru. Haata'u malee biyyattiin 2017 keessa namoonni tamboo xuuxan akka dhaaban gargaaruuf, 'vaping' akka malaatti dhiyeessitee turte.	https://www.bbc.com/afaanoromoo/oduu-59583537
health	'Iyyaaspeed na wal'aanaa osoo jiruu manatti ol lixanii fudhatan' - Harmee Iyyaaspeed	Rogeessi siyaasaa Iyyaaspeed Tasfaayee Kibxata mana harmee isaa naannoo Garjii jiru irraa qaamolee nageenyaan qabamuu harmeen isaa aadde Tashaalech BBC'tti himan. Kibxata ganama naannoo sa'aa sadiif walakkaa irraa egalee hanga sa'aa torbaatti qaamoleen nageenyaa huccuu dambii Poolisii magaalaa Finfinnee uffatan mana jireenyaa isaanii kan Iyyaaspeed keessa jiraatu aalaafi keessaan marsanii akka turan aadde Tashaalech himaniiru. Sa'aatii sadii oliif mana sakatta'aa erga turanii booda Iyyaaspeediin fuudhanii deemanii jedhan. Iyyaaspeed Tasfaayee rogeessa miidiyaa hawaasaa fi miidiyaalee idilee irratti mootummaa qeequun beekamu yeroo ta'u, hundeessitoota 'Ubuntu TV' keessaa tokko. Sagantaa Televizhinii isaanii kana irrattis dhimmoota siyaasa Itoophiyaarratti keessummoota affeeruun xiinxala bal'aa dhiyeessu. Irra hedduunis gochaa fi imaammata mootummaa irratti xiyyeefata. Kibxata ganama manni jireenyaa Iyyaaspeed qaamoleen nageenyaa mootummaan marfamee akka ture miidiyaa hawaasaa gubbatti gabaafamaa ture. ''Ani miilli koo cabee manan ture. Iyyaaspeedis manuma keessatti na wal'aanuutti osoo argamuu sakatta'uuf manatti ol lixanii'' jedhu harmeen isaa aadde Tashaalech. Iyyaaspeed bara 2016 labsii yeroo muddamaa labsamee ture hordofee guyyoota 30 hidhamee akka ture hiriyaan isaa Bafiqaaduu Hayiluu tiwiitarii irratti barreesseera. Qaamoleen nageenya tilmaamaan saddeet ta'an manatti ol lixanii yeroo sakatta'an Iyyaaspeedinis gaaffiiwwan adda addaa gaafachaa innis deebisaafi turee jedhaniiru. Haata'u malee sababa Labsii Yeroo Muddamaan maaliif akka sakatta'amaa jiraniifi hayyama mana murtii gaafachuun hin danda'amne jedhan. ''Osoo sakatta'anii hanga sa'aa torbaatti turan. Maal akka waliin jedhan sirreessee hin dhaggeeffanne male isas gaafachaa, innis deebii kennaafii ture. Sa'aa torba yeroo ta'u 'addis ababa poolis' fuunee deemna naan jedhanii fuudhanii deeman.'' Obboleettiin isaa isaaniin hordoftee deemuufi bakka itti hidhame mirkaneeffattee akka deebite nyaatas bitanii akka kennaniif himaniiru. ''Bilbila inni qabatee tureefi laptop malee'' waanti biraa yeroo sakatta'an argatan hin jiru jedhu. Poolisoota sakkata'aniin cinaattis namootni ni taajjabu jedhamanis jiru natti fakkaata manni kiyya guutee tures jedhaniiru aadde Tashaalech. Hidhamuu roogeessa siyaasaa mootummaa qeequun beekamu kanaa ilaalchisee qaamolee mootummaarraa hanga ammaatti wanti jedhame hin jiru. Poolisii Finfinneerraa deebii argachuuf bilbillus bilbila waan hin kaafneef argachuu hin dandeenye. Aanga'aan poolisii federaalaa tokko garuu dhimmicha qulqulleeffatanii deebii akka kennan BBCtti himaniru. Harmeen Iyyaaspeed sababni Iyyaaspeed to'annoo jala ooleef maal akka ta'e akka hin beeknee fi gaafachuufis yeroo yaalan ''ori'aa waan turaniif ilma koo hin dhiphisu jedheen callisee'' jedhan. Kan dhaqanii gaafachuun danda'amu Kibxataa fi Dilbata akka ta'e nutti himaniirus jedhan. Uffatas akka ta'us osoo hin uffatiin muddamaan fuudhanii deemanis jechuuun himaniiru. Torbee tokko dura dargaggoo Iyyaaspeed miidiyaa hawaasaa gubbaatti yaada mootii Itoophiyaa durii Miniliik ilaalchisee kenneen qeeqeni itti heddummaate, akka hidhamuufis kanneen gaafatan turaniiru. ''Hiitilariin leellisuun akkuma seeraan nama adabsiisus biyya Minilikiin leellisuun seeraan adabsiisu ni ijaarra'' jedhee barreesse. Namoota 'Miniliik nu jalaa tuqxe' jedhaniin duulli adda addaa irra gahaa akka tures hidhamuu isaa guyyoota muraasa dura Facebook isaarratti barreessee ture.	https://www.bbc.com/afaanoromoo/oduu-59575621
health	Keeniyaa - Biyya daandiirratti bobbaa ba'uun mirga heera mootummaa itti ta'e	Odeessi kun kan gaazexeessitoonni Afriikaa bakka jiran irraa waan taajjaban xalayaadhaan nuuf ergan keessaa tokko. Gaazexeessaan Afriikaa Jooseef Waarunguu isa tibbana manni murtii olaanaan Keeniyaa waa'ee imala daandii fi mana fincaanii ilaalchisuun murtee dabarse hordofuun rakkoo mana fincaanii daandiiwwan Keeniyaa qaban irratti xalayaa barreessuun nuuf ergeera. Akka gaazexeessaan kun jedhutti Keeniyaa keessatti namni kamuu daandiirratti bobbaa ba'uu akka mirga heera mootummaatti ilaala, rakkoo mootummaan uume waan ta'eef. Daandiiwwan Keeniyaa keessa jiran irra imaluun nama hundumaa kan gammachiisu miti. Rakkoo hedduutu nama mudata. Qormaati guddaan nagaan bakka yaadde ga'uudha. Bara darbe keessa namoota 3,400 caalantu daandiirratti ajjeefaman, kan bara 2018 harka 18n caaleera. Sababni ijoon saffisa konkolaataa, machaa'anii konkolaachisuu fi dadhabbiidha. Balaa lubbuu namaa galaafatu hir'isuun yoo danda'amellee rakkoon daandiis qormaata biroodha. Dhiyeenya kana Keeniyaa keessatti gama misoomaawwan bu'uuraatiin fooyya'iinsi jiraatullee daandiiwwan garuu imalaaf mijatoo miti, hedduunsaanii caccabaniiru, keessattuu wayita roobaa baay'ee rakkisaadha. Hundaa ol garuu kan imala daandii Keeniyaa jibbisiisaa fi nuffisiisaa taasisu rakkoo mana fincaaniiti. Mootummaan wayita daandiiwwan magaalaa keessaa ba'anii kutaalee biyyattii walquunnamsiisan hojjetu waa'ee mana fincaanii ilaalcha keessa hin galchine. Kanaaf imaltoonni karaarratti bobba'uu akka mirga heera mootummaan isaaniif kennameetti ilaalu. Kutaalee hawaasaa dubartoota, daa'imman, Shamarran, dargaggoota bakka tokkotti bobba'an ilaalaa callisuun qaaniidha jedha gaazexeessaa Jooseef. Gaazexeessaan kun barattoota Mombaasaa irraa gara Naayiroobii kiilomeetira 700 imalan argee haala imalasaanii gaafateera. Momaasadhaa ciree nyaatanii akka ka'an kan itti himan barattoonni kunneen garuu daandiirratti garaan dhukkubee rakkoo hamtuun akka isaan mudate itti himan. ''Bakka manni fincaanii tokkolee hin jirretti konkolaachisaan keenya bakka hedduutti akka nuuf dhaabu dirqamaa ture. Bosona argine hundatti dhaabsisnee bobbaa taa'aa turre. Imala sa'aa 10 keessatti battala tokkollee osoo nuuf hin mijatin as geenye.'' jechuun haala ture itti himan. Dhimmuma hanqina mana fincaanii kanarratti nama mana murtiitti mootummaa iyyatetu jira. Adrian Kamotho Njenga manneen hojii mootummaa afur kanneen dhimmi kun isaan ilaallatu 'Heera mootummaa cabsitaniittu' jechuun himateera. Qaamoleen arfan himataman kunneen Mana Maree Naannolee kan kutaalee biyyattii 47n hunda walitti fidu, Abbaa Taayitaa Daandiiwwanii Keeniyaa, Daandii Baadiyyaa Keeniyaa fi Daandii Magaalaa Keeniyaa fa'a. Garuu qaamoleenmootummaa kunneen hundi isaaniiyyuu himata irratti baname haaluun mana murtii qeeqan. Namoonni hedduun tarii namni kun wayita himatasaa dhiyeesu qaamoleen mootummaa kunneen akkamiin mirga heera mootummaa lammiileen qaban sarban kan jedhu bal'inaan hin ibsine jedhu. Kanneen biroon ammoo qaamoleen himataman kunneen rakkoo jedhame furuuf mirga heera mootummaatuu hin qaban jedhu. Haata'u malee Andrian Njenga gaaffii isaa ittuma cichee mana murtiif dhiyeesse. Himatasaarraas duubatti hin jenne. Himatasaa keessatti sababii hanqina qaamolee mootummaatiin uummanni daandii gubbaatti bobbaa ba'aa jiraachuu eere, kunimmoo qaanii waan ta'eef itti fufuu hin qabu jedhe. ''Dhalli namaa nyaata sooratee, soorati sun kaan qaama ta'ee kaan ammoo gubatee hin ba'u taanaan fayyummaansaa yaaddoo keessa gala. Mootummaan iddoo namoonni itti boqotanii, bobbaaa taa'an hin mijeessu yoo ta'e mirga namootaa sarbaa jira'' jedha himati isaa. Dhumarrattis Mannni Murtii Olaanaan Mootummaa Keeniyaa mootummaan daandiiwwan biyyattii cinaatti mana fincaanii ijaaruu akka qabu murteesseera.	https://www.bbc.com/afaanoromoo/oduu-51432283
health	Koronaavaayirasii to'achuuf Afrikaan Eshiyaarraa maal barachuu qabdi?	Biyyoota Awuroppaa fi Ameerikaa keessatti lakkoofsi namoota vaayirasii koronaatiin qabamaniifi kanneen lubbusaanii dhaban guyyaa guyyaan dabalaa jira. Haala kana to'achuuf jechas biyyoonni tarkaanfiiwwan ni baasa jedhanii yaadan adda addaa fudhataa jiru. Biyyoota Awurooppaa ammaan tana garmalee vaayirasichaan miidhamaa jiraniin dura ammoo vaayirasichi biyyoota Eshiyaas miidhee ture. Keessattu Chaayinaa biyyi vaayirasichi keessaa ka'uunsaa himamu, baay'ee midhamte turte. Haa ta'u malee amman tana faalamni vaayirasichaa haaraan gamasii dhagahamaa hin jiru. Biyyoota Eshiyaa tatamsa'ina vaayirasii kanaa to'achuun dinqisiifatamaa jiran keessaa kan biraa Singaappor, Hoongi Koongiifi Taayilaandii walitti hdiheenya Chaayinaa waliin qabaniin yoo ilaalamuu, lakkoofsi namoota jalaa miidhame baay'ee gadaanaadha. Biyyoonni kunneen attamiin tatamsa'ina vaayirasichaa hirrisuu danda'anii? Afrikaan hoo maala irraa baratti? Oggeessonni fayyaa vaayirasicha to'achuuf sagalee tokkichaan irratti waliigalanii tarkaanfii fudhachu eegalan. Tarkaanfiiwwan kunneenis qorachuu, kanneen vaayirasichaaf saaxilamuun isaanii shakkaman dafanii gara bakka turmaataatti geessuu fi fageenya hawaasummaa eegachuudha. Tarkaanfiiwwan kunneen biyyoota Awurooppaa keessatti hanga ta'e hojiirra olfamus, dafanii eegaluu irratti harkifannaan waan tureef miidhaa amma gahaa jiruuf saaxilamaniiru. Kanaaf akka fakkeenyaatti kan eeraman UK fi Ameerikaa yoo ta'an, vaayirasichi erga Chaayinaatti mul'ate baatiiwwan lama keessatti biyyooti kunneen qophii homaa hin taasifne ture jedhama. Chaayinaan waa'ee dhukkuba kanaa jalqaba Dhaabbata Fayyaa Addunyaatti kan beeksiifte bara haaraa 2020 dura ture. Tibba sanattis dhukkubichi namootarraa gara namootaatti kan darbu ta'usaatiif wanti barame hangas mara hin turre. Haa ta'u malee Siingaapoor, Taayiwaan, Hoongi Koongi battaluma sanatti qorannoo vaayirasicha adda baasuu dandeessisu eegalan. Taayiwaan imaltoota keessattu kan Huuwaan irraa gara biyyashee dhaqan osoo xiyyaara keessaa hin bune qorachuu eegalte. Kanaafi tarkaanfiiwwan ciccimoo biroo fudhataniin kan ka'e biyyoonni kunneen tatamsa'ina kana gabaabuumatti to'achu danda'ani. Koriyaa Kibbaatti namoonni vaayirasii kanaan qabaman hedduun jiraachuun kan barame al tokkichatti. Koriyaan Kibbaa ammoo battalumatti qorannoo gaggeessuu eegalte. Hanga ammaattis namoota kuma 300 ol ta'an qorachu dandeesse jirti. Guyyaattis namoota kuma ta'an bilisaan qoratti. Gochi Kooriyaa Kibbaa kunis qorattootaafi qondaaltootaan faarfameera. Fallaa kanaa ammoo qorannoon dhukkubichaa Ameerikaatti baay'ee duubatti harkifatee eegalu himama. Qorannoon bilisaa seeraan kan taa'ee jiru ta'ulleen qorachuuf garuu gatii jabaatu gaafatamaa ture. UK mataanshee hangas mara qorannoof xiyyeeffannaa hin kenniine turte. Namoota qorachuu qofa osoo hin taane, namoota kanneen vaayirasichi irratti argameen walitti dhufeenya qaban adda baasuun caalaa murteessaa ta'u himu oggeessoonni. Biyya Singaapooritti qorattoonni yakkaa kaameeraawwan nageenyaatti fayyadamuun, namoonni vaayirasiin irratti argame eenyu waliin wal arganii akka turan adda baasuun namoota kuma 6 walitti qabaniiru. Isaan boodas qorannoo akka taasisan, hanga bilisa ta'un isaanii mirkanaa'utti adda bahuun akka turan taasifaman. Hongi Kongiittis hojiin namoota walitti dhufenya qaban adamsuu osoo namtichi mallattoo dhukkubbi hin agariisiin dura eegalama. Akkasumas namoota biyya biraatii dhaqan meeshaa sochiisaanii hordofu milarratti akka kaawwatan gaafatamu. Singaaportiitti ammoo namoota adda of baasuun mana keessa turaniif guyyaatti yeroo hedduu bilbilamaaf ture. Suuraa eessa akka jiran mul'isuus ka'un akka ergan gaafatamu ture. Namni adda bahee turu akka qabaatu itti himamee kana hin raawwatiin addabbii cimaatu eeggata. Haa ta'u malee biyyoota Awurrooppaatti bilisummaa namootaafi bal'ina lafaatiin wal qabatee to'annaa cimaa akkasii taasisuuf rakkisaa ture. Fageenyaa hawaasummaa/qaamaa eeggachuun tatamsa'ina vaayirasichaa hir'isuuf mala gaarii ta'u himama. Haa ta'u malees haguma kana hojiirra olchuun harkifateen, tatamsa'inni vaayirasichaa ni babal'ata. Fakkeenyaaf magaalaa ka'umsa koronaavaayirasii ta'unshee himamu, Wuhaan keessatti sochiin ummataa gutummaatti uggurame. Kunis seenaa keessatti mootummaan sochii ilmaan namootaa sadarkaa kanatti yoo ugguruu isa jalqabaati jedhameera. Xaaliyaaniifi Ispeen ammoo sochii lammiilee kan dhorkan erga vaayirasichi bal'inaan namoota kumaatama qabeen booda ture. Fageenya hawaasummaa eeguun murtee motummaa irratti kan hundaa'ee ta'ulleen, murtee akkanaa hojiirra olchuuf ammoo gaheen lammiilee olaanaadha. Mootummoonni weerara koronaavaayirasii to'achuuf yaalii taasisan keessatti ummata hirmaachisan malee imaammanniifi tarkaanfiin gama tokkicha qofaa dhufu bu'aa eegamu fiduu hin danda'u. Chaayinaan jalqaba waan Wuhaan keessatti mudate dhoksuuf yaalte turte. Oggeessoota fayyaafi hakiima waa'ee dhukkubichaa dubbachuu yaalee adabdees ture. Booda garuu vaayirasicha to'achuuf magaalattii keessatti sochii gutummaatti dhorkuun dandeettii dhaabbilee wallaansaa guddisuun gara to'annootti galamee. Kun hundis kan irra qaqqabe, sababii dura deebiin vaayirasichaaf kennite gadaanaa tureef jedhu keessa beektoonni. Ameerikaas yoo ta'e ilaalchi pirezidant Tiraampiifi oggeessoonni fayyaa vaayirasicharratti qaban garaagara ture. Biyyoota Eshiyaa kan akka Hoongi Koongiitti waa'ee vaayirasichaarratti hubannoo ummataa cimsuuf teknolojiitti fayyadamu ture. Koriyaan Kibbaa namni vaayirasichaan qabame jiraachuufi dhiisuu karaa ergaa mobaayilitiin hordofaa turte. Siingaapoorittis odeeffannoon hatattamaan qaqaba ture. Lammiileen biyyoota Eshiyaa ajaja mootummoota isaaniirraa darbu hojiirra olchuuf keessa hin deebi'an ture. Hongi Koongiitti fakkeenyaaf mootummaarratti mormii bahanilleen biyya saaniin ni bonu. Kanaafuu hunduu weeraricha akka balaa biyyaaleessaatti lakkaa'anii turu himama. Kanaan dura balaa vaayirasii SARS jedhamuun miidhamanii waan turaniif koronaavaayirasiin baay'ee sodaachuun tarkaanfii fudhataniiru jedhama. Addunyaarratti dhiibeewwan harka irra deddeebiin dhiqaachu gaafatan kan akka Iboolaa ka'usaa oggeessoonni ni dubbatu. Kunis murtee namoota dhuunfaa kan gaafatu yoo ta'u, murteen kunis kan maatiifi kanneen waliin jiraatan irrattis dhiibbaa qabaatudha jedhu. Tarkaanfiiwwan dhuunfaa kana caalaas ummanni addunyaa boqachuu kan danda'u yoo dhukkubichi qoricha argatee qofaadha. Qorichi ammoo yoo xinnaate baatiiwwan 18 ni fudhata jedhama. Kanafuu balaa dhukkubni kun ummata, sochii hawaasummaafi diinagdee biyyootarraan gahu hir'isuuf wanti biyyoonni Afrikaa biyyoota Eshiyaa irra baratan ni jiraata. Kana malees gorsawwan Dhaabbanni Fayyaa Addhunyaafi oggeessonni fayyaa biyyootaa kennan dhagahuun hojiirra oolchuun balaa koronaa irraa baraaramuuf ni fayyada.	https://www.bbc.com/afaanoromoo/oduu-51880127
sports	Mesuut Oziil: Manaajarri yeroo Arsenaal dhimma Oziil 'ilaaluuf'	"Yeroo Arsenaal kaleessa Maanchester Siitiidhaan 3-0 mo'amuun dubbiin itti hammaataa jirtu kanatti dhimmi taphataa cimaa sarara gidduu Mesuut Oziil ammoo cittoorratti fanxoo itti ta'aa jira. Tapha Maanchester Siitii waliin tureratti Oziil yeroo jijjiiramutti miira aarii agarsiiseera. Manaajarri kilabichaa kan yeroo Freddie Ljungberg akka jedhutti dhimma Mesuut Oziil kana ""duukaa bu'uuf"" akka jiru dubbateera. Taphataan lammii Jarman kun tapha 3-0 mo'ataman kana irratti yeroo jijjiiramee ba'utti waan harkatti diratee ture ofirraa baasee darbete, akkasumallee dhiituudhaan miira hin malle agarsiisee ture. Taateen kun kan uumame Arsenaal  akkaataa Musiliimonni Chaayinaa keessa jiran itti qabamaa jiranirratti miidiyaa hawaasummaa irratti Oziil yaada kennee keessaa harka hin qabu jedhee saatii muraasa boodadha. ""Akkamitti akka yaada irratti kenne kan jedhu dhimma isaati nuti ammoo baada kan duukaa kan buunu ta'a,"" jedhe Ljungberg. ""Ani kanan as jiru hojii guyyaa guyyaatti hojjetamuufidha. Garuu nuti taphattoonni keenya akka fedha isaaniitti yaada kennuun mirga isaaniiti. Ani garee kana keessatti humna caalaan barbaada."" Taphataan ganna 31 kun yeroo taphataa biraa ganna 19 Emilii Ismiiziin jijjiiramee ba'utti deggertoonni isaa itti uursanii turan tapha Dilbataa kanarratti. Leenjisaan kun  Unaa'ii Emirii jalatti gargaraa ta'ee hojjechaa kan ture yoo ta'u erga Manaajariin Arsenaal ar'amee akka yeroodhaaf leenjisuuf ture kan itti gaafatamummaan kennameef. Leenjisaa Arsenaal ta'uudhaaf muudamuu malu kanneen jedhaman akka Kaarloo Anchelootii, Nuunoo Espiriittoofi Maayikeel Arteettaa maqaan isaanii ka'ulleen murteen boordii kilabichaatiin ta'e hanga ammaa hin jiru. Taphataan Piriimer Liigii duraaniifi Istaadiyoomii Emireetis keessatti ammoo xiinxalaa BBC Radio 5 akkas jedhe: ""Oziil baayyee gammadaa miti. Sodaa inni qabu nan hubadha garuu akka kanaa gochuu qaba jedhee hin yaadu. Leenjisaa isaa ni kabaja- 'ana hin baasiin' jedhees ture. Arsenaal ilaalchisee amma wanti gaafatamuu qabu  jedha xiinxalaa kun 'maaliif Ljungberg  jalatti kan yeroo Emiree jala yeroo turaniin gadi ta'e? kan jedhudha. ""Murtee barbaachisaa ta'e fudhachuudhaan rakkoo manaajarri kun keessa jiru keessaa baasuu barbaachisa."""	https://www.bbc.com/afaanoromoo/oduu-50805167
health	Koroonaavaayiras: Wuhaanitti daa'imni reefu dhalatte koronaavaayirasiin qabamte	Daa'imni reefu dhalatte sa'aatii 30 booda koroonaavaayirasiin qabamuun mirkanaa'e. Daa'imni kun vaayrasichaan qabamuun umuriidhaan ishee xiqqoo dha. Daa'imni kun gaafa Guraandhala 2 hospitaala naannoo Wuhaan iddoo vaayirsichi bal'inaan tamsa'e jirutti dha. Haati da'umsaaf otoo hin deemiin dura qorannaa taasifteen vaayirasichaan qabamteetu argamte. Dhukkubichi daa'imatti akkatti darbe waan barame hin jiru. Hanga yoonaa ijoollee lakkoofsa muraasa qabantu vaayrasichaan qabame. Kanaanis 563 yoo du'an, 28,018 immoo hubamaniiru. Miidiyaan biyyattii Shinuwaan daa'imni kg3.25 ulfaattu ammaaf haala gaarii keessa jiraachuufi eegamaa akka jirtu gabaaseera. Hakiimni gameessi hospitaalichaa daa'imni kun qabamuun karaalee vaayrasichi itti daddarbuu danda'u irratti akka xiyyeeffannu mallattoo nuuf kenneera jedhan. Akka gabaasni barruu Waldaa Fayyaa Ameerikaa agarsiisuutti umriin gidduugaleessaa namoota vaayirasichaan qabamnii 49-56 dha. Kanaaf ijoollee irratti hanga yoonaa hammaataa hin turre. Bara 2016tti yeroo weerarri Meers jedhamu mudate barruun Fayyaa Daa'immanii addunyaa, weerarichi ijoollee irratti baay'inaan hin mudanne jechuun kanaaf immoo sababiinsaa adda hin baafamne jedheetu ture. Vaayrasiin kun bal'inaan tamsa'uun biyyoota 25 keessatti mul'ateera, kanaanis namoonni 191 hubamaniiru. Chaayinaan alatti garuu hanga yoonaa nama lamatu du'e. Koronaavaayirasiin sirna hargansuu kan miidhu yoo tahu, ho'i qaamaa dabaluun mallattoo dhukkubichaa jalqabaati. Qufaan gogaa tahes namoota kunneen irratti ni mul'ata. Namoonni dhukkubichaan qabaman deebi'anii bayyannachuuf ni danda'u. Dhaabbatni Fayyaa Addunyaa weerara yeroo muddamaa fayyaa addunyaa labsaniiru. Hogganaan dhaabbatichaa Doktar Tewoodiroos Adihaanom Gebirayesuus Roobiii darbe doolaara miiliyoona 675 tarkaanfii baatii sadii keessattii fudhatamuuf gaafataniiru. Qarshiin kun baayyeen isaa biyyoota vaayirasichi ofirraa ittisuuf gargaarsa barbadaniif kennama. Golgaa afaaniifi funyaanii 500,000 fi meeshaa namoonni karaa nam-tolcheen akka harganan taasisu 40,000 gara biyyoota 24'f ergama. Kamisa waan haaraa maaltu jira. Chaayinaatti weerara kanaaf hospitaala lama Wuhaanitti saffisaan ijaaraa jirti. Karra uummataa 11 immoo gara kutaa qorannoo fayyaatti jijjiiraa jirti. Jiraattoonni miiliyoonaan lakkaa'aman kan Wuhaanii fi naannoo Zhiyaang keessa jiran mana tokko keessaa guyyaa lamatti namni tokko qofa akka gadi bahu hayyamame.	https://www.bbc.com/afaanoromoo/oduu-51396075
health	Harmee Itoophiyaatti dhiiga arjoomuun 'riikardii qabatan'	Namni tokko haadha warraa isaa haalaan dhukkubsatte yaalsisuuf gara hospitaala Xiqur Ambassaa deema. Haati warraa isaas yaala argatte. Hakiimonni namicha waamanii atattamaan dhiigni yuunitii lama [namni tokko erga takkaa dhiiga yuunitii tokkodha arjoomuu kan danda'u] akka barbaachisu itti himu. Namichis dhiiga barbaacha baankii dhiigaa magaalaa Finfinnee naannoo Istaadiyeemii jiru adeema. Namichi akkuma dhufeen ''dhiiga anarraa fudhaa itti kennaa'' jedhee kadhachaa ture jedhu Baankii Dhiigaa Biyyaalessaa keessa kan hojjetan Siistar Assaggaash Gosaa. ''Baay'ee dhiphateera'' jechuun waan namichi keessa ture yaadatu. ''Haati warraakoo, haati ijoolleekoo du'uufi. Isheen du'uusheerra ani du'uun filadha,'' jechaa ture jedhu. Yeroos namoonni dhiigni isaan barbaachisu dhiiga argachuu isaanii dura maatiin isaanii yookiin namoonni isaan beekan erga dhiiga kennanii booda ture dhiiga kan argachuu danda'an. Egaa kanatu namicha yaaddoo keessa galche. Osooma kenni jedhameyyuu dhiiga yuunitii kan kennuu danda'u dhiiga yuunitii tokko qofaadha. Kanas gochuu garuu hin danda'u. Namichi dhiphina, dadhabbii akkasumas sababoota biroon haala dhiiga arjoomuu danda'urra hin turre. ''Ani bakka kee dhiiga nan arjooman jedhe'' jechuun waan isatti yeroos dubbatan BBC'tti himan. Namichaaf dhiiga yuunitii tokko arjoomuurra kan darbe kanneen tola ooltota biroorraa argame dhiigni yuunitii tokko akka isaaf kennamu taasisan. Egaa akkanatti dhiiga arjoomuu kan eegalan. Yeroo ammaa si'a 80'f dhiiga arjoomaniiru. Sistar Assaggaash Gosaa jedhamu. Ministirri Fayyaa Itoophiyaa Dr Liyaa Taaddasaa ''Sistar Assaggaash Gosaa narsiis, haadhas akkasumas dura aantummaan dhiiga kan arjoomanidhas,'' jechuun ibsaniiru. Sistar Assaggaash immoo ogeettii fayyaafi Baankii Dhiigaa Biyyaalessaatti ogeettii kominikeeshiniidha jechuun of ibsu. Baankii Dhiigaa Biyyaalessaatti waggoota 20 olif hojjetaniiru. Hojiin isaanii ijoo hawaasni dhiiga akka arjoomu barumsa kennuudha. Waa'ee dhiiga arjoomuu yoo dubbatan irra deddebbiin dubbii Ministira Muummee Itoophiyaa Abiy Ahimad - 'dhiiga arjoomuun agarsiistuu jaalalaati' jedhu fayyadamu. Nama haadhawarraa isaa lubbuu oolchuuf dhiiga arjoomuun eegalan yeroo dheeraaf itti fufaniiru. Kana dura dubartootaaf ji'a jahaan dhiiga akka arjooman ni gorfama ture jedhu. Kuni garuu isaaniif gufuu hin turre. ''Ji'a lamaanis ji'a sadiinis dhiiga nan arjooma ture'' jechuun yaadatu. Yeroon jijjiirame amma ji'a sadiin al takkaa dhiiga arjoomuun eeyyamame. ''Yeroo ammaa dhiiga arjoomuun ji'a sadiin taasifamus galmeen kompitaraan waan ta'ef [akka kana duraa] ji'a sadii dursanii dhiiga kennuun hin danda'amu,'' jedhu. Sababa kanaan yeroo isaanii osoo hin dabarsiin dhiiga arjoomu. Ogeettii fayyaa ta'uu isaaniifi baankii dhiigaa keessa dalaguu isaanii of eeggatanii akka hojjetan isaan gargaareera. ''Wanta narraa eegamu guutee waanin argamuuf 'amma dhiiga arjoomuu hin dandeessu' jedhamee yeroon itti deebi'e hin jiru jechuun ibsu. ''Dhukkubsadhee dhiigni naaf kennamuurra kennuu naaf wayya. Sammuun koo gammachuu qaba. Namni jalqabarra gargaare yeroo hunda na gammachiisa,'' jechuun dubbatu. BBC: Namni maaliif dhiiga kennitu kan isin jedhe jiraa? Sistar Assaggaash: Hin jiru. Haatikoo namni dhiigni barbaachisuuf jiraate dhiiga hin kennu yeroo jedhu kennaa turte. Isheen hubannoo osoo hin qabaatin yoo kakaate animmoo miidhaa akka hin qabne waanin beekuf natti salphata. Dr Liyaan waa'ee Sistar Assaggaash yoo ibsan hanga isaanii dubartiin Itoophiyaatti dhiiga arjoomte hin jirtu jechuun ibsan. ''Lakkoofsi kuni [si'a 80] riikardii dubartoota dhiiga arjoomaniin kan galmaa'edha. Baga gammadde. Galatoomaa,'' jechuun Fesbuukii isaanii gubbaa barreessan. Waan Dr Liyaan waa'ee isaanii barreessaniin Siistar Assaggaash ''baay'ee na gammachiise'' jechuun hammana yeroo dheeraaf dhiiga kennuuf hin yaadne jedhan. Waan Dr Liyaan ibsan alatti Baankiin Dhiigaa Biyyaalessaas sagantaa galateeffannaa isaaniif qophesseera. BBC: Riikardii warra dhiiraa fooyyessuuf hin yaaddanii? Sistar Assaggaash: [kolfa…] Dubartoonni dubartoota qofa waliin dorgomu. Nuti dubartoonni da'uu, ulfaa'uu, akkasumas ni hoosisna. Yeroo ulfoofnu, yeroo deenyu akkasumas yeroo hoosisnu dhiiga arjoomuu hin dandeenyu. Dubartiin tokko erga hoosisuu dhaabdee waggaa tokko boodadha dhiiga arjoomuu kan dandeessu. Kanaaf, yoo xiqqaate si'a 11 yookiin 12 dhiiga arjoomuu dandeessu dhabdi jechaadha. Kanaaf, dhiirota bira gahee isaan caala yaada jedhu hin qabu. Dhaabbanni Fayyaa Addunyaa namni kamuu hanqina dhiigaan du'uu hin qabu dhaadannoo jedhu qaba. Kanaaf immoo ummata biyya tokko keessaa 1% kan ta'u dhiiga kennuu qaba. Haala kanaanis ummata Itoophiyaa miiliyoona 100 ol ta'e keessaa miiliyoona tokko ol kan ta'u ji'a sadi sadiin dhiiga kennuu qaba jechuudha. Haa ta'u malee, yeroo ammaa hammi namoota dhiiga Itoophiyaatti arjooman walakkaa miiliyoonallee hin geenye. ''Tokko tokko hubannoo dhabanii dhiiga arjoomuu hin barbaadan. Dhiigni waan kuufamu, warra furdatan qofatu arjoomuu danda'a jedhanii kan yaadan akkasumas hubannoowwan sirrii hin taane kaanis jiru,'' jedhu. Sababa kanaaf, namni ''dhiiga fudhatuurra osoo kennee gaariidha'' jedhu. Kanneen dhiigni isaan barbaachisu ''yeroo hunda haadhakoo, obboleettiikoo yookiin firakoo osoo ta'aniwoo'' jedhanii of gaafachuun barbaachisa jechuun gorsu. ''Lubbuu namaa du'a oolchuun waan salphaa miti.'' Fuula duratti ''yoo Waaqni jedhe dhiiga arjoomu ittan fufa'' jechuun dubbatu. Nama haati warraa isaa jalaa dhukkubde gargaaruuf dhiiga arjoomuu kan eegalan harmeen kuni namicha deebisanii argachuu isaanii gaafanne turre. Akka hin arganne nutti himan.	https://www.bbc.com/afaanoromoo/oduu-56523614
sports	Morokoon murteessaa kubbaa miilaa tapha walakkaa xumuraa gaggeessan mormite	Federeeshiniin Kubbaa Miilaa Morookoo (FMRF) murteessaa kubbaa miilaa tapha Morokoon Faransaay waliin taasiste gaggeessan irratti komii dhageessise. Komii kanas dhaabbata kubbaa miilaa addunyaa hoogganu FIFA’tti galcheera. Tapha yeroo jalqabaaf Morokoon biyyoota Afrikaa irraa walakkaa xumuraa geesse kana Faransaayiin 2fi 0’n mo’amteetti. Faransaayiif Hernaandez fi jijjiirame kan seene Randal Kolo Muwaan galchaniiru Gareen Morookoo murteessaan lammii Meksikoo Sezaar Raamos boqonnaa dura taphataan Faransaay yeroo Hernaandez fi kan Morookoo Sofiyaan Bufaal waliin walitti bu’etti penaalitiin isaaniif kennamuu akka qabu ibsan. Haa ta’u malee murteessaan taphaa akka taphataan Morokoo Bufaal dogongora taphaa (foul) raawwatetti murteessan. Yaada Morookoo kana qaamoleen walaba ta’anis ni deeggaru. Federeeshiniin Morookoo ‘’ija ispeeshaalistoota murteessaa kubbaa miilaan murtee garee Morokoo penaalitii lama dhabsiise akka qoratan qaama ilaallatuuf barreessineerra,’’ jechuun ibse. Dabaluunis murteessaan gama viidiyoon murteessaa gargaaru (video assistant referee (VAR)) haala kana akkamiin arguu dhabe jennee nu ‘’ajaa’ibeera’’ jedhe ibsi bahe. Xiinxaltoonni kubbaa miilaa muraasni murteessaan viidiyoo yeroo kana gidduu seenuu dhabuu isaan bitaa itti seeneera. ‘’Akka kiyyaatti Morookoof penaalitiin ni malaaf,’’ jechuun jifataan duraani Ingilaand Kiriis Satoonidha. Xiinxala kana ittisaan duraanii Ingilaand Riyoo Ferdinaandillee ittiin waliigala. ‘’Bufaaliif penaalitii ta’a malee inni badii raawwate jedhee hin yaadne,’’ jedhe taphataan duraanii Maanchistar Yunaayitid. BBC’n mormii Morookoo ilaalchisuun Fifa’n yaada akka kennuuf gaafateera. Leencota Atilaas jedhamanii kan beekaman taphattoonni garee Morookoo gaafa Sambataa Korishiyaa waliin sadarkaaf taphatu. Beljiyeem, Ispeeniifi Porchugaal injifachuun sadarkaa kana kan geesse Morookoon yoo injifatte biyya Afrikaa jalqabaa Waancaa Addunyaarratti nahaasa argatte taati. Abjuun Morookoon Waancaa Addunyaa bara 2022 Qaataar keessummeessaa jirtu fudhachuu hin milkoofne, garuu biyyattiin gaddaa hin jirtu, sirumayyuu garee biyyattiin boonaa jirti. Hooggantoonni biyyoota biroollee otoo hin hafiin ga'umsa gareen Morookoo argarsiisan dinqisiifatan. Pirezedantiin Faraansaay Imaanu’eel Maakiroon gareen kubbaa miilaa Morookoo dorgommii Waancaa Addunyaarratti seenaa dalaganiif galateeffatan. ‘’Michuuwwan keenya warri Morookoon sadarkaa miidhagaa kanarra qaqqabuu keessaniif baga gammaddan. Kubbaa miilaa keessatti seenaa dalagdaniittu,’’’ jedhan Maakiroon. Pirezedantiin Ameerikaa Joo Baayiden,’’ milkaa’inni gareen kun gonfate wayita ilaalamu qalbii namaa kan booji’udha,’’ jedhanii jajan. Taphataan sarara fuulduraa Faransaay Kiliyaan Mibappee, waayila isaa kilaba kubbaa miilaa Faransaay PSG’f taphatu Asharaaf Hakiimiin akkas jedhe: ''namni kamiyyuu kan isin hojjattaniin ni boona, seenaa hojjattan,’’ jedheen. Leenjisaan Morookoo Waalid Reguraay, seenaa hojjatan jedhamanii leellifaman.Reguraay milkaa’uuf waan danda’an hojjachuu himan. ‘’Taphattoonni koo ga’umsa agarsiisaniin garee Morookootti maqaa gaarii horan, kana fudhachuun ni jabaata, isaan silaa galmee seenaa irra deebiin barreessuu yaadanii turan,’’ jedhan. ‘’Waancaa Addunyaa raajidhaan hin injifatamu, cimanii hojjachuu qofaan milkaa'a, kanarratti cimnee hojjanna,’’ jedhan.	https://www.bbc.com/afaanoromoo/articles/cj59355l2djo
sports	Masiriin Itoophiyaadhaan injifatamuu booda leenjisaa ishee ariite	"Waldaan Kubba Miilaa masirii leenjisaa garee biyyaalessaa Ehaab Galaal qacaramee taphoota sadiin booda hojiirraa gaggeesse. Masiriin Waancaa Adunyaa Qaataariif darbuu dadhabuu ishee hordofee leenjisaan ganna 54, Galaal ji’a Eeblaa keessa leenjisaa Kaarlos Keerozh bakka bu’uun leenjisaa garee biyyaalessaa tahuun muudaman. Haa tahu malee, gulaallii Waancaa Afrikaa bara 2023’f tapha garee biyyaalessaa Itoophiyaa waliin godhan irratti 2 fi0’n injifatamuu fi tapha michummaan ammoo Kooriyaa Kibbaan erga injifatamanii hojiirraa gaggeeffaman. Miseensi boordii Waldaa Kubba Miilaa Masirii Haazem Emaam leenjisaa lammii biyya alaa tahe qacaruuf akka jedhan himaniiru. Galaal bara darbe kilaba magaalaa Kaayiroo Piraamid leenjisaa erga turanii leenjisaa garee biyyaalessatti dhufan. Kana dura kilaboota akka Zamaleek, El Masirii fi Al Ahilii Tiriipolii leenjisuun beekamu. Ji’a Waxabajjii keessa tapha jalqabaa isaaniin gara xumuraa irratti Giiniidhaan 1 fi’0n mo’atan. Garuu taphoota lama dursaan taphattootaa Masirii Mo Saalaan irraa hafe mo’amuun isaanii gatii isaan kaffalchiisera. Waldichi leenjistoota biyya alaa hedduu waliin dubbachaa akka jiru himuun daariktera kutaa teeknikaa haaraas akka qacaru ibseera. ""Leenjisaa Ehaab Galaal galateeffachuun barbaada, nama kabajamaadha, haalota ulfaatoo keessatti nama hojjechaa turanidha,’’ jedhan. ‘’Dhiifama gaafachuu barbaada, garuu takka takka dhiibbaan jiru guddaa taha. Kanaafuu jijjirama fiduun hunduma keenyaaf gaarii akka tahetti ilaale,’’ jedhan. Leenjisaa Keerozh, kana dura yeroo torba shaampiyoonaa Afrikaa kan turte Masirii leenjisaa turani. Leenjisaa Sar Aleeksi Fargusan jalattis gargaaraa turani. Akkasumas Poorchugaalii fi Iraan leenjisaa kan turan Masiriidhaan xumura waancaa Afrikaa darbeef dhaqqabsiisanii ture. Garuu Senegaal rukuttaa peenaalitiidhaan waancicha mo’atte. Itti aansuun Masiriin ammas gulaallii Waancaa Adunyaaf Senegaaliin mo’amuun dorgommicha keessaa hafte."	https://www.bbc.com/afaanoromoo/articles/cw04p8gww64o
sports	J﻿eeraard Piikeen boru tapha xumuraa taphachuun soorama bahuuf	"Taphataan sarara ittisaa Baarseloonaa Jeerard Piikeen torban kana tapha xumuraa isaa taphachuun soorama bahuuf. Taphataan ganna 35 akkaadaamii Baarselonaa keessati guddatee waggoota afur ammoo Maanchister Yuunaayitid keessa taphate Piikeen viidiyoo miidiyaa hawaasaa isaa irratti maxxanseen soorama bahuuf akka jedhu ibse. Baarseloonaan tapha xumuraa Piikee kana irratti Almiiraa waliin taphata. ‘’Akkuman yeroo hundaa jedhu Baarsaa irraa kan hafe kilaba biraaf hin taphadhu,’’ jedhe. Bara 2004 reefuu yeroo taphataa ol adeemaa turetti ture Piikeen Maanchister Yuunaayitidiif kan mallatteesse. Waggoota afuriif yeroo kilabichi waancaa Piriimer Liigii fi Shaampiyoonsi Liigii mo’atu bara 2007-08 Piikeen taphataa taa’umsa jijjiiraa irra taa’u qofa ture, Sana booda gara kilaba isaa ijoollummaa Baarseloonaatti deebi’uun taphoota 600 irratti taphachuun waancaawwan 30, Laaligaa saddet, Shaampiyoonsi Liigii sadii fi waancaa Kooppaa del Rey torba injifateera. Bara kana Baarselonaan waancaa Shaampiyoonsi Liigii keessaa kufeera. Laaligaa keessaa ammo sadarkaa lamaffaa irra jira. Piikeen biyya isaa Ispeeniif taphachuu irraa bara 2018 soorama bahe. Ispeeniif yeroo 102 hiriiree taphachuun waancaa Awurooppaa bara 2012 fi Waancaa Adunyaa bara 2010 mo’ateera. ‘kubbaan miilaa waan hundaa naaf kenneera. Baarseloonaan waan hundaa naaf kenneera. Isin deeggartootni waan hundaa naaf kennitan,’’ jedhe. ""Amma daa’imni abjuu kana qabu ture abjuu isaa dhugoomseera, amma imala koo kanatti xumura gochuuf akkan murteessen isinitti hima,’’ jedhe. Haa tahu mmalee, gara Baarsaatti akak deebi’us himeera. Na beektu,yeroo dhiyootti ykn booda nan deebi’a. Kaampi Nuutti wal argina. Baarsaan bara baraan haa jiraatu,’’ jedhe. Baarseloonaa irra liqaa paawondii biliyoona tokko tahutu jira. Miseensotni abbaa qabeenya Baarseloonaa pirezidantiin kilabichaa yeroo gannaa kana murteewwan adda athan akak fudhatan eeyyamaniif. Kunis mallaqa argachuuf kan oolu yoo tahu, taphattootni akka Piikee fa’a ammo miindaa isaanii akka baay’ee gadi buusan gaafataman. Haa tahu malee Baarseloonaan ammas Shaampiyoonsi Liigii keessaa waan baheef baasii kana caalaa xiqqeessuun barbaachisaa taha. Piikeen Baarseloonaan ala hojii biizinesii adda addaa kan qabu yoo tahu, kilaba Andooraa jedhamu diviiziyoona lamaffaa keessa kan taphatus qaba. Akkasumas hundeessaa fi dura taa’aa kaampaanii Tenesii Kosmos Tenes’ jedhamuu yoo tahu, bara 2018 ture Federeeshinii Teenesii Idil adunyaa qabeenya doolaara biliyoona sadii qabutti kan makame bara 2018 ture."	https://www.bbc.com/afaanoromoo/articles/cp4zeyp994jo
sports	Haaland moo Halland? Deeggartoonni maqaa taphataa sirnaan akka qubeessan gaafataman	Maqaan tokko kan taphataa kilabii Maanchistar Siitii eega kilabicha seenee taphoota 15 keessatti galchiiwwan 22 galchedha. Maqaan kan biraa garuu naannoo Siwiidin namoonni qarqara haroowwanitti bashannanidha. Dogongora qubee muraasaan namoonni intarneetirraa waa’ee taphataa kanaa odeeffachuu barbaadan waan biratti bahaa jiru. Halland maqaa naannoo Siwiidinidha. Maqaan taphataa lammii Noorwey garuu Haalandidha. Hoogganaan boordii tuuristii Siwidiish Jiimi Saandberg xalayaa banaa barreessuun ummanni, gaazexeessitoonniifi jaallattoonni Kubbaa miilaa ergaa erguu dura qubee sirnaan akka qubeessan gaafatan. '‘Nuti Halland dha. Innimmoo Haaland dha,’’ jechuun beekkamtiin taphatichaa dabaluun intarneeta gubbaa beekkamtii isaanii akka hube himan. ‘‘Yaaliin nuti Halland beeksisuuf taasisnu nu duraa badaa jira,'' jechuun dagatamuu akka malan yaaddoo isaanii ibsan. ''Naannoo bareedduu Siwiidin Halland keessa jiraannu yeroo barbaaddu wanti bakka hunda argattu Haaland dha,’’ jechuun waan intarneeta gubbaa isaan qunname BBC’tti himan. Erga inni Maanchistar Siitii dhufeefi galchii galchuu eegalee wanti kun mudatuu himan. Inumaa Obbo Saandberg Haalandiif waamicha waan taasisaniif jechoonni lamaan caalaatti walitti dhihaachuu danda’u. ''As akka inni dhufu barbaanna,’’ jechuun himan. ''Lammiileen Norweey hedduu wagga waggaan nubira dhufu,’’ jedhan. ''Haaland, bona dhuftu Hallanditti wal haa agarru?’’	https://www.bbc.com/afaanoromoo/articles/cjr5p7nvd79o
entertainment	Namichi siidaa yaadannoo PC Palmeritti fincaa'e hidhaa bu'e	"Namichi siidaa yaadannoo PC Keeyiz Paalmeriif Landan Westiministeritti ijaarametti finca'uu isaatiif hidhaa bu'e. Namni maqaan isaa Andiriiwu Baankis jedhamu kun dhugee machaa'ee ture akka himata mana murtiitti dhaga'ametti. Namni umuriin isaa waggaa 28 ta'e kun Sanbata darbe yeroo mormitoonni farra jibba sanyummaa siidaawwan durii diigaa turanitti ture osoo siidaa yaadannootti fincaa'aa jiruu kan argame. Namichi kun mana murtii Westiministeritti dhiyatee safuu ummata cabsuudhaan  yakkamaa ta'ee akka guyyaa 14 hidhaa turuuf  itti murameera. PC Paalmer nama umuriin isaa 48 tureefi Bitootessa 22, 2017 osoo hojiirra jiruu haleellaa Westiminister turerratti waraanamee ajjeefame. PC Paalmer namoota shan Kaliid Masuuniin ajjeefaman keessaa tokko ture. Suurri Baankis Sanbata darbe yeroo Landan walakkaatti poolisoonniifi mormitoonni farra-sanyummaa walitti bu'aa turan miidiyaa hawaasumaarra hedduu naannawaa ture. Baankis deggaraa kilaba kubbaa miillaa Tootinhaam Hotispar yommuu ta'u, deggartoota kubbaa miilaa waliin ta'uun ture  ""siidaawwaniif eegumsa gochuuf"" gara magaalaa Landan walakkaa kan deeme. Siidaa isa kam akka ta'e garuu hin beekne. Yaada mana murtiitti kennateen Jimaata galgala waan dhugeef hirriba malee bule. Erga abbaan isa gocha isaa kanaaf mormee booda Baankis poolisii qunnamee ture. Baankisiin erga hidhee booda, Abbaan Alangaa Ol-aanaa Emmaa Arbuutnot akkas jedhan: ""Akka ati machooftee eessatti akka fincaa'aa turte hin bekknme nan fudhadha. ""Ibsi ati kennite [haraqee] dhuguuk kee, halkanis osoo hin rafiin buluu keefi garee deggrtoota kubbaa miilaa waliin ta'uudhan siidaawwaniif eegumsa gochuudhafis dhufaa turtan. ""Faallaa kanaatiin ammoo siidaawwaniif eegumsa taasisuu osoo hin taane, siidaawwan keessaa tokkorratti fincoofteetta."" PC Paalmer miseensa poolisii magaalaa Landan ture.  Miseensi poolisiin kun fuuldura paarlaamaatti ture bara 2017 kan ajjeefame. Dursaan poolisii magaalaa Landan Baas Jaaviid waa'ee PC Paalmer akkas jedhan: ""Keeyiz Paalmer poolisii goota ture. Siidaan yaadannoo kunis gootummaafi cimina nama kanaa yaadachuuf dhaabbate. ""Gochi Baankis garuu faallaa kanaatiin, kan baayyee nama jibbisiisuuf, matiifi jaalleewwan PC Paalmer baayyee kn haarsudha Banks. ""Baankis ta'e jedhaa akka kana hin goone nan hubadha. Ta'us garuu manni murtii hojii isaa kanaafi amala isaa badaa kanaaf kana itti murteessuu isaa nan deeggara."""	https://www.bbc.com/afaanoromoo/oduu-53052911
health	Saaraa Jilbeerti: Weerarri koroonaatti aanee dhufu baay'ee hamaa taha- Talaallii kan hojjete	Weerarri fuulduratti mudatu koroonaavaayirasii caalaa hamaa akka tahu, namoota talaallii Astraazeenekaa hojjetan keessaa tokko kan taate akeekkachiifte. Pirofeser Dame Saaraa Jilbert ibsa Riichaard Diimbilii 44ffaa irratti, lubbuun akka hin badneef weeraraa itti aanuuf qophaa'uuf fandiin kana caalu barbaachisa jette. Akkasumas talaalliin amma kennamaa jiru qaccee koroonaa 'Omicron' jedhamuuf guutummaan guutuu bu'a qabeessa ta'uu dhiisuu danda'a jechuun akeekkachiifte. Akkasumas hanga sirriitti beekamutti uummatni of eeggannoo gochuu akka qabu himte. Akkas jette. ''Vaayirasiin jireenya keenyaaf yaaddoo kan tahu kun isa dhumaaf miti. Dhugaan isaa inni itti aanu hamaa tahuu danda'a. Baay'ee kan namaa namatti daddarbu, kan ajjeesu yookaan ammoo lamaan isaayyuu tahuu danda'a. ''Haala keessa darbine ammas akka tahu hin eeyyamnu, Kisaaraa dingadee hammi sun gahe jechuun ammas weeraraaf qophaa'uuf fandiin hin jiraatu jechuudha,'' jette. ''Guddinni agarsiifne beekumsi arganne baduu hin qabu.'' Waa'ee Omicron yoo dubbattu pirootiniin of keessaa qabu qaccee akka inni haalaan dadarbu taasisu of keessaa qaba jette. ''Garuu jijjiiramni dabalataa jiraachuu danda'u farra dhukkubaa talaalliin kennamu yookaan faalama gosa vaayirasii biraan dhufuun, talaalliin kennamu Omicron ittisuu irratti laafaa tahuu danda'a. ''Hanga waa'ee isaa dabalataan barrutti of eeggannoo gochuun facaatii isaa xiqqeessuu qabna,'' jette. Haa tahu malee jette Saaraan faalamaa fi dhukkubbii sasalphaa ittisuu xiqqeessuu jechuun dhukkubbii hamaa fi du'aatii gahu ittisuu dadhabuu jechuu miti. Akkasumas yeroo weeraraa keessa talaallii fi qorichoota ariitiin dhiyeessuun barsiifata akka tahuuf waamicha goote. Dhimma itti talaalliin utaalloo waliigalaa qophaa'ee yaaddoo infuleenzaan fidu hin balleesineef hin jiru jette. Sanbata darbe mootummaan Uk namootni gara biyya UKtti imalan osoo hin qajeeliin dura qorannoo Covid godhachuu akka qaban hime. Kibxata irraa eegaluun imaltootni umurii 12 ganna olii ragaa PCR kan sa'a 48 hin caalle negatiivii tahuu isaa agarsiisuu qabu. Naayijeeriyaanis faalamni Omicron daballaan biyyoota gara sanatti akka hin imalamneef adda bahan keessatti galmoofteetti. Dilbata kana UK'n namoota haaraa Omicron qabaman 86 galmeesiteetti. Kun lakkoofsa waliigalaa 246 gaheera. Akkasumas guyyoota 28 keessatti namoota 43,992 qaban keessaa kan du'an 54 du'aniiru. Talaalliin Oxford-Astrazeneca adunyaa irratti kan baay'ee hojiirra oole yoo tahu gara biyyoota 170tti rabsameera.	https://www.bbc.com/afaanoromoo/oduu-59531349
politics	Lola Tigray Itoophiyaa: UN sarbama mirgaa Tigraay qorachuuf hayyama gaafate	"Dhaabbatni Motummoota Gamtoomanii naannoo Tigraay keessa hayyamni deeggarsa namoomaa hin daangeeffamne akka kennamuuf gaafate. UNtti Komishinarri Olaantuun Komishinii Mirgoota Namoomaa Micheel Baachelet, haalli naannoo Tigraay keessa jiru yaaddeessaadha jechuun, deeggarsi namoomaa hindaangeeffamne gara naannichaa akka seenuuf waamicha taasisan. Ms Baacheleet ergamtoonni qorannoo deeggarsa namoomaa lama Sadaasaa 21 akka gara naannichaa seenaniif hayyamni kennamuuf himanii, garuu uggurri malawwan quunnamtii naannicha jiru ammalleen odeeffannoo walabaa argachuuf danqu dubbatan. Ibsa bahe kanarratti kallattiin deebii mootummaa argachuuf qaamoolee dhimmisaa ilaallatu garaa garaatti bilbillulleen hin milkoofne. Sadaasa 03, 2020 halkan humni addaa naannoo Tigraay buufata waraanaa raayyaa ittisaa achi jiru erga haleele booda, MM Abiy tarkaanfiin waraanaa akka fudhatamu ajajan. Lola torbanootaaf ture booda, Magaalaan guddoo naannoo Tigraay Maqaleen to'annoo humnoota federaalaa jala oolte. Ergasii lolli xumuramuun, kan hafe qondaaltota TPLF adamsanii qabuun seeratti dhiyeessuu akka ta'e MM Abiy dubbachunsaanii ni yaadatama. Sababii lola kanaatinis namoonni kumaatamaan lakka'aman bakka jireenyaa isaanii buqqa'anii, kaan ammoo gama Sudaaniitti qaxxaamuruun buufata baqattootaa keessa jiraachuu eegalan. Ibsa dhaabbatichi Kibxata Muddee 22 baaseen, hoggantuun mirga namoomaa Misheel Baacheleet, dhaabbanni isaanii 'sarbamni mirgoota namoomaa' qaamoolee lola keessatti hirmaatan hundaan gahaa jiraachuu odeeffannoon gahaa jira jedhan. ""Sarbamuu seerawwan deeggarsa idil-addunyaa fi mirgoota namoomaa, haleellaa naannoolee ummanni baay'inaan jiraatu, namoota nagaa irratti xiyyeeffachuu, ajjeechaa murtee balleessaa malee fi hanni baayyachuu ilaalchisee himannaawwan nu gahaniiru,'' jedha ibsichi. Motummaan Itoophiyaa dhaabbileen gargaarsa namoomaa akka gara naannichaa seenuu danda'aniif haala mijeessuuf Motummaa Gamtooman waliin Sadaasaa keessa kan waliigaleera. Dubbii himaan Taask foorsii Motummaa Dhimma Tigraay, Ambaasaaddar Reediwaan Huseen, ibsa gaazexessitootaaf kennaniin, gargaarsa namoomaafi qorannoo sarbama mirga namoomaa qindeessuuf ittigaafatamummaan kan motummaa qofaadha jedhanii turan. Dubbi himtuun Dhaabbata Mirga Namoomaa UN Waajjira Jeenevaa, Liiz Troseel, BBCtti akka dubbataniitti, yaaliin hanga ammaatti deegarsi namoomaa gara naannichaa akka deemamuuf taasifamee kan ''nama jajjabeessu'' ta'ulleen, ''dhaabbanni gara Tigraay seenuuf hayyama hindaangoofne argachuu barbaadu,'' jedhan. Naannichatti sababii lolaatiin namoonni nagaa miidhamaniiru, sarbamni mirga namoomaas qoratamu qaba jedhu dubbi himtuun kun. Hanga ammaatti waajirrisaanii naannichatti qorannoo danda'eeraa? jechuun gaafatamanii, ''Hin dandeenye, qabxiin gaafataa jirruus isuma kaan,'' jedhan. ''Uggurri ammaa jiraatulleen maddeen adda addaa irraa odeeffannoo walitti qabaa turre. Lammiilee Itoophiyaa gara Sudaaniitti baqatan waliin gaaffiifi deebii taasifneera. Fageenya irraa to'annoo taasifneerra. Finfinnee irraa namoota hedduu quunnamneera… kanaanis maaltu akka mudate hubachuun itti adeemuuf yaalle,'' jechuun BBCtti himan. Akkasumas Ms Troseel eddoowwan naannichaa tokko tokkootti ammalleen lolli gaggeeffamaa jiraachuu gabaasni isaan gahuu himu. Haa ta'u malee mootummaan federaalaa garuu lolli akka hinjirre irra deddeebiin hima. Humnootiin mootummaa federaalaa erga dhuma Sadaasaa Maqalee to'ataniin booda, waraanni xumuramuufi humnootiin naannoo Tigraay mo'amuu MM Abiy himanii ture. Ambaasaadar Diinaa Muftii, Dubbii Himaan Ministeera Haajaa Alaa Itoophiyaas, Kibxata yaaduma kana cimsuun, ''Gabaasotni lolli Naannoo Tigraay keessa gaggeeffamaa jira jedhu soba. Lolli gaggeeffamaa kan jiru midiyaadhaan,'' jedhaniiru. Bulchiinsi haaraan yeroo mootummaa federaalaatiin mudamees, eddoowwan Tigraay muraasa keessatti bulchiinsa haaraa hundeessuun gabaafameera. Bakkeewwan akka Maqaleefi lixa Tigraay keessatti tajaajilli bilbilaafi ibsaa deebiifameera. Haata'u malee, bakkeewwan kaaniitti ammallee maloonni qunnamtii waan hinjirreef odeeffannoo argachuun rakkiisaadha. Haalli kunis odeeffannoo fi gabaasota bahan mirkanneeffachuutti danqaa uumeera. Yaaddoon namoonni sababii lolaatiin buqqa'an kumaatamni beelaaf saaxilamu jedhu cimaa dhufeera. Guyyaa Kibxataa, dhaabbanni UNHCR fi sharikoonni deeggarsa namoomaa isaa lammiilee Itoophiyaa lola Tigraay keessaa baqataniif ''deeggarsa namoomaa cimaa'' kan oluu doolaara miliyoona 156 atattamaan gaafateera. Eejansiin baqattootaa Motummoota Gamtoomanii akka jedheetti, namoonni 52,000 ol ta'an daangaa qaxxaamuruun gara Sudaanitti baqataniiru. Kana malees nageenyummaa lammiilee Ertiraa 96,000 kanneen lolaan dura kaampiiwwan baqattootaa naannoo Tigraay keessaa turanii yaada'ulleen dabaluun ibseera. Komishinichi dabaluun lakkoofsi baqattoota haaraa dhufan hir'ataa dhufus ''ejansiiwwan ammalleen hojii gargaarsa namoomaa hatattamaarra jiru, sababiinsaa kaampii baqattootaa lafa baayyee fagoo akkasiitti baroota keessatti baay'ina baqattootaa hangasii argee hinbeeknu,'' jedhe."	https://www.bbc.com/afaanoromoo/oduu-55415127
health	Indiyaan nama tokkoon tokkoo Covid-19n du’e maatiif beenyaa doolaara 674 kaffaluuf	Manni murtii olaanaa Indiyaa, murtee mootummaan nama koronaavayirasiin lubbuu dhabe tokkoof rupii 50,000 (doolaara 674) kaffaluuf murteesse raggaasise - kunis Birrii Itoophiyaa 31,000 ol jechuudha. Murteen kun kan ragga'e seera tumtoonni labsiin kun seera ta'ee akka bahu gaafachuu isaanii hordofeeti. Indiyaa keessatti hanga ammaatti namootni 447,000 ol dhibee Covid-19'n du’aniiru. Ta’us garuu, ogeessotni akka jedhanitti lakkoofsi namoota weerara kanaan du’anii kan jedhamerra dachaa 10 ta’uu danda’a. Lakkoofsi namoota amma du’aa jirani kan waggaa darbee caaluu danda’a jedhamee tilmaamama. Wiixata Abbaan Alangaa MR Shah akka jedhanitti “maatiin nama dhibee kanaan du’ee,” iyyata galchatee yeroo ji’a tokko ta’u keessatti beenyaan kun ni kaffalamaafi. Kaffaltiin kunis “kaffaltii wiirtulee fi mootummaan sababoota adda addaaf kaffalu irra caala,” jedhan. Manni murtii dabalataan akka jedhetti maatiin iyyata erga galchatanii guyyoota 30 keessatti beenyaan kun kaffalamuu qaba. Waxabajjii keessa ture, maatilee namoota Covid-19 du’aniif beenyaan akka kaffalamu iyyattoonni mana murtii kan gaafatan. Erga Covid-19 Seera to’annoo Balaa Biyyaalessaa jalatti akka balaa “addaatti” galmaa’ee, beenyaan miidhamtootaaf kaffalamuu qaba jedhan. Seerri bara 2005 kun balaan adda addaa akka sirnaan to’atamuuf kan qophaa’eedha, to’annoo kanaan hojjiiwwan akka qophii ittisaa, deebisanii ijaaruufi kanneen du’an, madaa’aanii fi qabeenya isaanii dhabaniif beenyaa kaffaluu ni hojjatama. Maatii namoota balaan du’aniif gargaarsi ruupii 400,000 kaffalamuu akka qabu seerri kun ni kaa’a. “Mootummaan weerara kana to’achuuf maallaqa hedduu akka baase beekna. Garuu mootummaan akka seera kanaatti maatileef beenya ruuppii 400,000 kaffaluu qaba. Ykn maallaqa harka caalaa namoota harka qalleeyyiif maallaqaa xiqqaa ammoo kanneen foyya’oof kennuu qaba. Fooyyeessu danda’u,” jechuun kanneen iyyata galchan keessaa tokko Gaarav Kumaar Baansal BBCtti himaniiru. Akka mootummaan federaalaa jedhutti, beenyaan kun kan kaffalamu akka seeraatti “maatilee namoota koronaavayirasiin du’aniifidha, kanas ammoo ragaan du’a isaani Covid-19 akka du’an mirkaneessuu qabu.” Fandii beenyaa kanaa mootummaa bulchiinsotaan kan dhiyaatu ta’a. Yoo xiqqaate bulchiinsoti lama -Keraalaa fi Rajastaan- kaffaltiin beenyaa kun dinaagdee isaani irratti dhiibbaa waan uumuuf, mootummaan federaalaa fandii isaa kennuu qaba jedhaniiru. “Balaa akka buubbee, lolaa fi biroof fandii ni kennitu, kanaaf Covid-19’fis fandii kennuu qabdu. Bulchiinsa kana miti kan weerara kanaan miidhame,” jechuun ministeerri Rajastaan Goovind Siing Dotasaraa, gaazeexaa The Indian Express’tti himaniiru. Hanga ammaatti mootummaan beenyaa kanaaf maallaqa hagamii akka baasu ifa miti. Hagayya keessa Abbaan Taayitaa To’annoo Balaa Biyyaalessaa (NDMA) – kan ministira muummeen dursamu – weerarri kun ammayyuu waan hin dhaabbanneef, beenyaaf hagam akka ol kaa’amuu qabu hin beekamu jechuun bulchiinsota naannoof barreessanii turani. Dabalataanis, “lakkoofsi namoota du’anii dabalaa deemuu danda’a yaada jedhuun maallaqni walitti qabamu namoota hedduu gargaaruu akka danda’utti yaadamuu qaba jedhaniiru. Bulchooti tokko tokko kan akka Karnataka maatilee harka qalleeyyii kan namootni Covid-19 jalaa du’aniif beenyaa guddaa ruuppii 100,000 akka kaffalamuuf ammumaan murteessaniiru. Hanga ammaatti beenyaan maatilee 16f kaffalamuu isaas gabaafameera.	https://www.bbc.com/afaanoromoo/oduu-58795726
sports	Dhaalli qabeenya Diyeegoo Maaraadoonaa maaliif walxaxaa ta'a?	Gameessi Kubbaa miilaa addunyaa Diyeegoo Armaandoo Maaraadoonaa kan torbee darbe ganna 60'tti addunyaa kanaarraa darbe, akkuma jireenyi dhuunfaa isaa walxaxaa ture dhaalli qabeenya inni horatees akkasuma ta'a jedhu ogeeyyiin. Duuti Maaraadoonaa erga dhagaahamee qabeenya inni bara lubbuun jiru horateefii kanneen qabeenya isaa kana dhaalan ilaalchisee tilmaamonni hedduun bahaa jiru. Maaraadoonaan maatii hedduu qaba. Dubartoota bara lubbuun jiru hariiroo jalalaa waliin qabaate 6 ta'an irraa yoo xiqqaate daa'imman saddeetiif abbaadha. Qabeenyi isaa kunis daa'imman isaaf qixxee qoodamuu qaba jedhamee amanama. Ogeeyyiin Seeraa fi gaazexessitootni garuu adeemsi dhaala qooddachuu kun walxaxaa ta'aa jedhu. Abbootiin seeraa qabeenya isa sirrii Maaraadoonaan qabu beekuuf wayita hojjechaa jiran kanatti, kanneen dhaalli naafis ni mala jedhan abbummaasaa mirkaneeffachuun qabeenya qooddachuuf qorannoo DNA(qaccee sanyi) gochuu waan qabaniif adeemsi isaa turuu mala. Arjantiinaa magaala Boones Ayirees  kan jiraatu ogeessi seeraa Eliyaas Ki'eer Joofee ''Adeemsi dhaalaa walxaxaa ta'a jedheen amana, furuufis yeroo fudhataa '' jechuun BBC'tti hime. Dhuga bahuumsi abbuummaa Maaraadoonaa jireenya isaa qoosaafi gammachuun guute keessatti baratamaadha. Intallii isaa yeroo tokko ijoolleen taphataan sarara fuulduraa Arjantiinaa kun addunyaaf gumaache kophaatti garee taphattoota kubbaa miilaa 11 waan hanqatan miti jechuun qoosteetti. Maaraadoonaan waggoota hedduuf ijoollee dubaraa lama Gi'aaniinnaa kan amma ganna 31 fi Daalmaa kan ganna 33 malee ijoollee biraa akka hin qabne haalaa ture. Ijoolleen dubaraa kunniin hadhaa warraa isaa duraanii waggoota 20'f waliin jiraatan, Kilaawdiyaa Viilaafaane kan bara 2003 walhiikan irraa waliin horataniidha. Taphataan dinqisiisaan addunyaa kana Maaraadoonaan boodarra ijoollee biroo jaha qabaachuu isaa amane. Maaraadoonaan dubartii hariiroo wajjiin qabaachaa turerraa ijoollee lama Juuniyeeriifi Jaanaa jedhaman qabachuu bara 2010 keessa amane. Kunis haadha ijoollee kanaa waliin mana murtiitti falmiirra erga turee boodadha. Ilmi isaa kan lammataa bara 2013'tti dhalatee maqaan Diyeegoo Fernaandoo jedhamu mogga'eef garuu falmii mana murtii hin kaafne. Wanti diqisiisaan biraan bara 2019 dhalatemmoo abukaatoon Maaraadoonaa, Maaraadoonaan ijoollee sadii Kuubaatti dhalataniif abbaa ta'uusaa amaneera jechuun ibsa kenneedha. Maardoonaan bara 2000 irraa eegalee waggoota hedduuf sababa yaala araada kookeeniif biyya Kuubaa tureera. Amma lammiileen Arjantiinaa lama Saantiyaagoo Laaraa kan ganna 19 fi Maagaalii Giil kan 23 Maaraadoonaan abbaa keenya jedhanii amanu. Kanas mana Murtiitti dhiyeessuun falmanii qabeenya Maaraadoonaa qooddachuuf yaada qabu. Kanaafis reeffa Maaraadoonaarraa saamudni qorannoo DNA'f barbaachisu akka fuudhamu ijoolleen kun gaafachaa jiru. Osoodhuma Maaraadoonaan abbaa isaanii ta'uun mirkanaa'ee qabeenya hangamii akka qooddatan wanti ifa ta'e hin jiru. Gabaasni qabeenya waliigalaa Maaraadoonaa ibsu hin jiru, miidiyaaleen garuu madaala lamaan tilmaama isaanii kaa’u. Inni jalqabaa, gatii qabeeya waliigalaa Maaraadoonaa yoo tahu konokolaataa ispoortii isaa fi faayaasaa hunda dabalata. Qabeenyaa dhaalamu kan doolaara miiliyoona 75-100 tilmaamamu qaba jechuun miidiyaaleen Arjantiinaa gabaasaa turan. Odeeffannoon kun garuu madda otoo hin eeriin ture gaazexeessaa ispoortii Juuliyoo Chiyaappeettaa jedhamu kan Maaraadoonaatti dhiyaatuun barreeffame. Madaalliin inni lammataa immoo qabeenya waliigalaa namni tokko dhuunfaturraa liqaa irra jiru hir’isuu ture. Maaraadoonaan yeroo du’u qabeenya doolaara miiliyoona 500,000 qaba jedha marasariitiin qabeenya namoota beekamu gabaasu Celebrity NetWorth, jedhamu Haaluma kanaan Maaraadoonaa kanneen armaan gadii akka dhuunfatu bal’inaan gabaafameera. ·         Yoo xiqqaate qabeenyaa shan Arjentiinaa keessaa qaba garuu Joof immoo mana Bevarlii Hiils hin dabalatu jedhu. ·         Konkolaataa Rolls Royce Ghost jedhamu kan doolaara 360,000 baasuu fi BMW i8 doolaara 175,000 baasu ·         Konkolaataa Hunter Overcomer amphibious yeroo Beelaaruus deeme kan kennameef. ·         Qubeelaa diyaamandii doolaara doolaara 360,000 baasu ·         Waliigaltee Komaaniin beekamtii Maaraadoonaa geemii irratti fayyadamu eeyyamu. Celebrity Net Worth Maaraadoonaan yeroo taphataa fi hogganaa turetti doolaara miiliyoona kurnaan lakkaa’amu miindaa fi deeggarsa irraa argachaa ture. Qabeenyi isaa baayyeen kan argame waliigaltee garee kubbaa miilaa Xaaliyaanii Naappoolii waliin bara 1990 mallatteessee irraati. Akka New York Times gabaasetti mindaa doolaara miiliyoona 3 fi qarshii deeggarsaa biraa miiliyoona 8-10 argateera. Xaaliyaaniin miindaa isa guddaa akka argatu taasiftus bara 2005tti garuu mootummaan biyyattii Maaraadoonaa gibira doolaara miiliyoona 48.6 yeroo Naappooliif taphatu hin kaffalle qaba jedheeraanii. Amma yoonaa qarshiin harki guddeessi otoo hin kaffalamiin jira. Maaraadoonaan hin kaffalu jedhee dide. Otoo lubbuun jiraates waan kaffalu hin turre. Kunis Celebrity Net Worth dhaan shallagameera. Hiriyyaan Maaraadoonaa gaazexeessaa Ispoortii Luwiis Veenturaa amalli baasii irratti qabu waan gaarii hin gooneefi jedheera. TV Faantiinoo jedhamu irrattis dhiyaatee, Maaraadoonaan 'hiyyoomee du'ee?' jedhamnaan. ''Eeyyee hiyyeessa taheetu du'e,'' jedheera. ''Qarshii baasuu jaalata, namni naa kenni jennaan hinuma kenna,'' jedhe Veenturaan. Jireenyasaa guutuu Maaraadoonaan shariikotaa fi ijoolleesaa waliin wal-dhabdee addabaabaayittii bahe keessa ture. Hunduu gama mataasaaniin miidiyaa hawaasummaarratti aarii isaanii ibsatu ture. Fayyaa fi qabeenyi maaraadoonaa dhimmoota wal-dhabdee turan. Sadaasa 2019tti illee intallisaa Jinaayinaan waa'ee fayyaasaa dhiphachuu miidiyaa hawaasaa irratti ibsinaan inni garuu waa'ee dhaalaa haasa'aa itti deebisaa ture. ''Sitti himuu, waan tokkoyyuu hin hambisu hundumasaa nan arjooma,'' jechuun viidiyoo YouTube irratti baheen dubbateera. Akka seera Arjentiinaatti garuu namni tokko sadaffaa qabeenyasaa qofa arjoomaaf kan kennuu danda'u inni kaan ijoolleetti darba. Haa tahu malee Maaraadoonaan dhaammannaa kaa'ee ijaa hin duuneef ykn yeroo du'etti haadha warraa ijaa hin qabneef ijoolleesaatu qabeenyasaa guutuu qixxee hirata. ''Akka aadaa Arjantiinaatti namoonni yeroo baayyee dhaamsa hin barreessani,'' jedhu Joof. BBC'n waa'ee dhaala kanaa gaafachuuf abukaatoo Maaraadoonaa Maatiyaas Morlaa argachuuf yaalullee deebii hin arganne. Namoonni qabeenya Maaraadoonaa dhaalan kan beekamaniifi hin beekamne iyyata anaaf tahaa du'asaan guyya sagal keessatti galchuu danda'u. Intallisaa Jaanaa Maaraadoonaan kanuma Kamisa darbe raawwattee jirti. Kana booda manni murtii eenyu maal fudhachuu akka qabu murteessa. Kunis adeemsa ji'ootaa fudhachuu danda'a taha, jechuun ogeessi seeraa dhaala irratti hojjetan Sebaastiyaan Limeerees BBCtti himan. Ammaaf garuu,''namoonni dhaalan murtoo haala gaariiin fudhatuu kan jedhu tilmaamuu hin dandeenyu,'' jedhan. ''Maatii kee filachuu hin dandeessu, waan Waaqni murteesse dha jedhama mitiiree?''	https://www.bbc.com/afaanoromoo/oduu-55222609
sports	Waancaa Addunyaa 2022: Gaanaan kan Yuragaay bara 2010 na goote galgala kanan ijaan baha jette	"Waancaa Addunyaa bara 2010 Gaanaan biyya Afrikaa jalqabaa xumura walakkaatiif qaqqabde ta'uf dhiyaattee turte. Carraan xiqqoof warra 'Black Star' jala akka dabartu kan taasifte gocha taphataan beekamaa Yuraagaay Luwiiz Suwaarez raawwatedha. Yeroo sanatti carraan warra 'Black Star' kanaa maseenuu dandeesseetti. Suwaareez kubbaa Gaanaan goolii taateetti jedhamte sararrraa harkaan rukkutee baase. Suwaareez taphataa jifataadha malee kan karra eegu miti; garuu harkumaan dhahee kubbaa galteetti jedhamte sararraa baase. Kubbaa galteettu goolii keessaa baasee ofiinis kaardii dimaatiin bahe. Taateen kun ammoo sa'aatiin taphaa xumuramee daqiiqaa dhumaa dabalamte keessatti ture. K﻿ubbaa Suwaareez harkaan dhahee goolii keessaa baaseef ammoo jifataan warra Gaanaa yeroo sanaa Asamohaa Jiyaan peenaaliitii akka dhiitu kennameef. A﻿samohaa Jiyaanis ni dhabe, kubbattiin goolii hin ta'iin hafte. Gaanaanis seenaa haaraa jedhame hin galmeessiin hafte. Taphni yeroo sana Gaanaan Yuraagaay waliin taphatte 1-1n waan xumurameef, dhumarratti adabbii penaaliitiitiin Yuraagaay mo'attee darbite. K﻿un ta'ee waggoota 12 booda Gaanaa fi Yuraagaay har'a Jimaata galgala Waancaa Addunyaa 2022 Kaataar qopheessaa jirturratti walitti deebiyuuf jiru. K﻿un ammoo Gaanaaf waggoota dheeraaf eegaa kan turte carraa ijaa itti baatudha jedhamee eeegamaa jira. Ta﻿phani kun Ramaddii H keessatti sadarkaa mo'anii darbuu biyyoonni 16 darban keessa galuuf murteessaadha. T﻿aateen waggoota 12 dura Suwaarez garee Gaanaa irratti raawwate seenaa kubbaa miilaa keessatti kan hedduu falmisiisaa ta'edha jedha qopheessaan sagantaa ispoortii BBC World Service. W﻿anti bara sana raawwatame miillana yeroo waliif ba'anitti dhiibbaa uumu ni qabaata jedha qopheessaan sagantaa kun. ""﻿Yeroo sagantaan taphaa Gaanaa fi Yuraagaay walitti fidu bahee argan kan gara sammuu nama kamiittiyyu dhufe Gaanaan ijaa ba'uu barbaaddi kan jedhudha. Kun ammoo kan seetoo garee Gaanaa keessatti uumee isaan jajjabeessudha,"" jechuun BBCtti hime Jiyaan. ""﻿Yeroo sanatti maaltu akka uumame namoonni guutummaa addunyaarra jiran ni beeku. Nama waan taaneef kun sammuu keenya keessaas kan badu miti."" ""Kooriyaa Kibbaa, Porchugaaliifi Yuraagaay waliin tapha qabna, garuu Gaanaaf hunda caalaa kan Yuraagaay waliin taphattudha. Ijaa bahuu kan jedhu sammuu hundaa keessa jira."" Deeggartoonni Gaanaa Suwaareziin dagachuu hin danda'an. Taphataan Yuraagaay amma umuriin isaa waggaa 35 ta'e kun bara kanas garee biyya isaa keessatti ni taphata. Sammuu deeggartoota warra Gaanaa keessatti har'a waggoota 12 boodas jibbamaa jira. Luwiiz Suwaarez Waancaa Addunyaa bara 2010 irratti tapha Gaanaa waliin taphatanirratti kubbaa harkaan tuqe sanaaf dhiifama hin gaafadhu jechuunis dubbateera. ""Taphataa Gaanaatu peenaalitii dogoggore, ana miti,’’ jechuun dhiifama gaafachuun akka isarra hin jiraanne dubbate."	https://www.bbc.com/afaanoromoo/articles/c72740p8xpwo
politics	Waraana Yuukireen: Yukreenitti namoonni nagaa 2,000 ol ajjeefaman	Daqiiqaawwan muraasa darban keessatti qondaaloti Yukreen namooti nagaa 2000 weerara Raashiyaa torbee darbe jalqabeen ajjeefaman jedhan. Lubbuu baraartonni kudhanis ajjeefamuu Tajaajilli Yeroo Atattamaa biyyattii himeera. Lubbuu baraartonni haleellaa Raashiyaa booda ibidda manneeniifi iddoo garagaraatti qabate  400 dhaamsaniiru, meeshaalee dhuka’an 416 immoo fashaleessaniiru ‘’Guyyoota torba darbanitti, Raashiyaan buufataalee konkolaataa, gamoowwan mana jireenyaa, hospitaalota fi oolmaawwan daa’immanii dhibbaan lakkaa’aman barbadeessitee,’’ jedhe dhaabbatichi. Gama biraan Raashiyaan kibba Yukreen naannoo buufatni niwkileeraa guddaaa jiru qabachuu himteetti. Raashiyaan qaama addunyaalessaa oomisha niwukileeraa to’atutti  kibba Yukreen iddoo  buufatni niwkileeraa guddaa jiruufi Zaapoorizyizyaa jedhamu qabachuu himte. Hojjettoonni buufata niwkileeraa hojii idilee isaanii itti fufaniiru.  Ejansiin Annisaa Atoomii Addunyaa (IAEA) Raashiyaa eeruun himeera. Oppireetariin buufata niwkileeraa Yukreen hojiin nagaan itti fufee akka jiru quba akka qabu hime. Buufatni niiwkileeraa Zaapoorizyizyaa biyyoota 15 oomisha aannisaa niwkileeraa qaban keessa jaha qaba jedhe IAEA’n Magaala dhiyoo buufatni niiwkileeraa jiru kanatti jiraattonni karaa cufaa jiru gabaasni jedhu bahaa jira. Addatti immoo qondaaloti buufata niiwkileeraa Yukreen IAEA’n iddoowwan dhiyoo buufatichaa jiraniifi loltoota Raashiyaan qabaman haala nageenyaa eegsisuuf akka qindeessu gaafataniiru. Waraanni akkauma itti fufeen, marii nagaa Roobii har’aa, galgala keessa irra deebiin akka jalqabu Rooyitars gabaaseera ‘’Bakka buutonni keenya marii itti fufuuf qophii dha,’’ jedhe dubbi himaan Raashiyaa, Kireemliin irraa. Kunis  itti fufa marii jalqabaa Belaaruus, daangaa Yukreen irratti argamtutti adeemsifamee, bu’aa malee raawwateeti. Gama Raashiyaan gorsaa Puutiin Vilaadmiir Mediinskiitu biyyattii bakka bu’uun hirmaata. ‘’Waan hundi akka jirutti itti fufa jedheen yaada. Homtuu hin geeddaramu. Ejjennoo keenyarraa hin sochoonu,’’ jechuun gorsaa pireezidantii Putiin kan biroo Oleeksii Ariistooviich TV Suspilne’tti himaniiru. Mariin  kuni eessatti geggeefama kan jedhurratti waan barame hin jiru.	https://www.bbc.com/afaanoromoo/oduu-60592262
sports	Waancaa Addunyaa: Beeljiyeem Morookoon mo'amuun dheekkamsa kaase	Waancaa Addunyaa Qaataar diraamaa hedduun irratti mul’ataa jiruun Morookoon akka sadarkaa FIFA'n baasutti addunyaa irratti lammaffaa kan taate Beeljiyeem mo’achuun seenaa haaraa galmeessiteetti. T﻿aphattoota ciccimoo addunyaa irratti gurra guddaa qaban akka De Biruune , Edin Hazaard fi kaan qabattee Beeljiyeem garee Waancaa Addunyaa 2022 kana irrattis tilmaamni guddaan kennameef ture keessaa turte. H﻿aata'u malee, tapha Dilbata kaleessaa Morookoo waliin taphataniin Beeljiyeem 2-0  mo'amteetti. Morokootiif gooliiwwan Abdulhamiid Sabiiriifi Zakkaariyaa Abuuklaal lakkoofsisan istaadiyeemii Al-Tumaamaa irraa hanga magaalaa Morokoo Raabaatitti gammachuun lammilee biyyattii lafa dhiichiseera. Faallaa kanaan ammoo magaalaan Biraasels mormii guddaan raafamtee hanga poolisiin aara imimmaanessu dhukaasee bittimsutti gaheera. M﻿o'amuu garee kubbaa miilaa biyyaalessaa Beeljiyeem hordofee magaalaa guddoo biyyattii keessatti mormiin dhaga'amaa jira. T﻿apha jalqabaatiin garuu Beeljiyeem Kanaadaa 1- 0 mo'attee turte. Amma garuu garee biyyaalessaa biyya Afrikaa taate Morookoon adabamaniiru. Waancaa Addunyaa 2022 kana keessaa guutummaan guutuutti hin baane garuu carraan isaanii hedduu qallatteetti. Taphattoonni garee biyyaalessaa dulloomaniiru kan jedhu komiin irratti ka’aa jira. Leenjisaan garee kanaa Roobertoo Maartinez mataan isaanii gareen isaanii rakkoowwan gurguddoo akka qaban amananiiru. Kevin de Biruuna saatii tokkoof erga taphateen booda taphataa biraan jijjiiramee baheera. Taphataan sarara duraa Beeljiyeemiif goolii hedduu lakkoofsisuun rikkardii qabatee jiru Roomeluu Lukaakuu yeroo dheeraatiif miidhaarra turee amma taphatti deebiyuuf jira. Ramaddii B kanuma keessatti kaleessa kan milkoofte Kirooshiyaan garee kana keessatti dursa qabachuu dandeesseetti. Kirooshiyaan Kanaadaa 4-1 mo’achuun ture kan carraa marsaa itti aanutti darbuu qabdu kan cimsatte. Kirooshiyaafi Morookoon ramaddii B keessatti qaphxii afur qabaachuun dursaa kan jiran yoo ta’u, Beeljiyeem qabxii tokko, Kanaadaan ammoo qabxii tokko malee duraafi duubaan sadarkaa sadaffaafi afraffaa qabataniiru. Marsaa itti aanuun taphawwan Kanaadaan Morookoo waliin, Kirooshiyaan ammoo Beeljiyeem waliin taasisan ramaddii kana keessaa biyyoota darban adda baasuuf ta’a. Tapha Ramaddii E baayyee eegamaa ture keessaa kan Ispeeniifi Jarman waliin halkan sa’aatii afurii booda taphatan tokko walqixaan xumurameera. Tapha to’achuudhaan kan jalqaban warri Ispeen, gooliis lakkoofsisuun dursa qabatanii turan. Goolii taphataan Ispeen Alvaaroo Moraataa galcheen ture Ispeen kan dursa qabatte. Erga gooliin irratti lakkaa’ameen booda dhiibbaa uumanii taphachuu kan danda’an warri Jarman, isaaniifis jijjiiramee kan gale Niklaas Fulkuug goolii tokko lakkoofsisuun walqixa ta’uu danda’aniiru. Tapha biraa garee kanaatiin Jaappaan Kostaarikaatiin 1-0 mo’amteetti. Jarman mo'achuun ajaa’iba kan jedhamte Jappaan, tapha lammaffaa irratti harka kenniteetti. Kostaarikaan tapha jalqabaatiin Ispeeniin 7-0n mo’amte ammoo kaleessa Jappaaniin 1-0n mo’achuun abdii haaromsatteetti.	https://www.bbc.com/afaanoromoo/articles/c283zj8lm72o
sports	Q﻿opheessituun Waancaa Adunyaa Kaataar tapha jalqabaatiin mo'amuun dorgommicha eegalte	Kaataar Waancaa Adunyaa bara 2022 bifa ho’aa taheen bante. Garuu tapha jalqaba isheen Ikkuwaadooriin salphumatti 2 fi ‘0n mo’amtee jalqabde. T﻿aphichis istaadiyeemii Al Bayat jedhamu keessatti gaggeeffame ture. Gareen Feeliksi Saancheez dorgommichaaf qophaa’uuf gara ji’oota jahaaf waliin turan. Haala taphaa fi teeknikaa irratti waliin hojjetaa turanis miira keessa galuu fi gidduurra qindoomina dhabuun isaanii akka mo’aman taasiseera. Shaampiyoonaa Waancaa Afrikaa kan taate Senegaalii fi yeroo sadii xumura Waancaa Adunyaaf kan geese Nezerlaandis kan ishee hafan yoo tahu, kan Ikkuwaador waliinii kun isa salphaadha jedhamee ture. Garuu guutummaatti caalamuun mo’aman. Ener Vaalensiyaan galchiiwwan lama lakkoofsisuun biyyi isaa qabxii jalqabaa sadii akak argattu taasise. Karra eegaan Kaataar miira keessa ture taphataa sarara duraa duraanii West Haam Ener Vaalensiyaa irratti balleessaa hojjeteen Ikkuwaador rukuttaa peenaaliitii argatan. Vaalensiyaan galchii kana lakkoofsisuun qopheesituu waancicha kubbi miilaa ishee umurii gabaabaa qabu irratti caalmaa fudhatan. Deeggartootni boqonnaa irratti dirree keessaa bahan boqonnaa booda hin deebine. Istaadiyeemicha gar tokkoon qullaa godhanii bahan. Taphataa cimaan Kaataar Almoo’iz Alii fi dursaan taphattootaa Hasan Al Haayidoos daqiiqaan 20 yeroo hafu jijjiiramanii bahanis Kaataar yaalii gara galchiitti kallattii isaa eeggate osoo hin galmeessiin taphichi xumurame. Falmii hedduun booda taphni Waancaa Adunyaa Kaataar akka qopheesituuf kennameefii waggoota 12 booda tokko jedhee jalqabeera. Garuu sirna baniinsaa ho’aadhaan kan jalqabe taphichi Kaataariin mo’amuu irraa hin oolchine. Seenaa Waancaa Adunyaa keessatti biyyi dorgommicha qopheesitu mo’amuun yoo jalqabdu kun kan jalqabaati. Bara 2019 Shaampiyoonaa Eeshiyaa kan turan Kaataar, karra eegaa Ikkuwaadoriif osoo qormaata hin tahiin taphichi xumurame. Afrikaan Kibbaa bara 2010 yeroo waancicha qopheesite gara marsaa itti aanuutti osoo hin darbiin hafte. Kaataaris faana kana hordofuun ishee waan hafu miti. Sababni isaa ammoo taphoptni hafan lamaan Senegaalii fi Nezerlaandis waliin yoo tahu, lameen isaaniiyyuu morkattoota jajjaboodha. Ikkuwaadoor erga dhiyeenyaan as gahumsa gaarii irratti argamu. Taphoota 16 keessaa tapha tokko qofa mo’aman. Taphoota darban torba irratti ammoo galchiin irratti hin lakkaa’amne. Taphni jalqabees sekondii 160 keessatti ture galchii jalqabaa kan lakkoofsisan. Garuu VAR taphaan ala jechuun akka haqamu godhe. Garuu galchiin kun maaliif haqame kan jedhu irratti burjaajjiitu ture.	https://www.bbc.com/afaanoromoo/articles/cxer5j1r65eo
health	Covid-19 qabamuun madinummaa qaamaa ‘saffisaan hir’isa' - Qorannoo	Namoonni koronaavaayirasiin erga qabamanii booda aantiibodiiwwan qaama isaanii keessa jiran saffisan akka hir'isan qorannoon ibse. Aantiibodiiwwan sirna ittisa dhibee qaama namaa ykn madiinummaa qaamaa keessatti wanta ijoo fi vaayirasiin gara seelii akka hin seenne haguugee kan ittisuuf fayyadaniidha. Sababa kanaan aantiibodiiwwan saffisaan hir'achuun madinummaa qaamaa laaffisuun carraa irra deddeebiin vaayirasichaan qabamuu dabala jedhu qorattoonni. Gartuun qo’attoota kolleejjii impeeriyaalaa Landan akka himanitti hammi aantiibodiiwwanii namoota qorannoo taasifame irratti hirmaatanii ji’oota Waxabajjii fi Fulbaana giddutti harka 26n hir’ateera. Oduun kun kan dhaga’ame biiroon istaatistiiksii UK Onkoloolessaa 16 booda lakkoofsi namoota vaayirasichaan qabamuun du’anii harka 60’n dabaluu wayita ifoomsetti. Ragaan biiroon kun baase akka agarsiisutti, biyyattii keessatti namoonni 60,000 caalan Covid-19n du’aniiru. Amma yoonaatti Ingilaand keessatti namoota 350,000 caalaniif qorannoon aantiibodii taasifameefi jira. Qorannoo marsaa jalqabaaf Adoleessa taasifame irratti namoota 1,000 keessaa 60 kan ta'an aantiibodiin isaanii salphaatti argamuun danda'ameera. Qorannoo Fulbaana darbe kana taasifameen immoo lakkoofsi kun 60 irraa gara 44'tti hir'ateera. Ogeessi qorannoo kana gaggeessan Pirofeesar Heelan Waard, ’’madiinummaan qaamaa saffisaan gadi xiqqaate, ji'oota sadi qofa keessatti dhibbeentaa 26n hir'ateera’’ jedhan. Antiibodiin dargaggoota fi kanneen vaayirasichaan qabamanii dhukkubsatan caalaa, namoota umriin isaaanii ganna 65 ol ta'ee fi kanneen vaayirasichaan qabamanii mallattoo hin agarsiifne irratti saffisaan hir’ateera. Ogeeyyiin fayyaa hedduun vaayirasichaaf saaxilamummaa waan qabaniif namoota biroo caalaa aantiibodii olaaanaa qabu jedhu qorattoonni. Aantiibodiiwwan dirra koronaavaayirasiitti maxxanuun vaayirasichi qaama seelotaa akka hin seenne ittisu. Vaayirasichi seelota keessa yoo hin seeniin miidhaan geessisu guddaa hin ta'u. Hammii aantiibodii gadii hir’achuu kallattiin guutummaa sirna madiinummaa qaamaarratti maal akka fidu sirnaan hin baramne Sirna madinummaa qaama keessatti gartuun Seelota-T jedhamanis seelota vaayirasicha faalaman ajjeesuudhaanii fi deeggarsa seelota ittisoo gaaafachuu keessatti qooda qabu. Haa ta'u malee aantiibodiin vaayirasicha namarraa ittisuu irratti milkaa'oodha. Kanaaf ragaa jirurraa ka'amee 'aantiibodiin hir'isuun madinummaan qaamaa hir'isuudha' jedhu pirofeesar Waandii Baarkilee Qorattoonni akka jedhanitti, farreen qaama alagaa namoota kamtu vaayirasichaaf hin saaxilamne isa jedhu raaguuf ni  fayyaduu jedhan. Gosonnii koronaavaayirasii nama qabuu danda’an biroo afur kan jiran yoo ta’u, deddeebi’anii nama qabu akka danda’utu himama. Isaaniis malattoo salphaa qufaan walfakkaatu kan agarsiisanii fi  ji’oota 6 amma 12 gidduutti deebi’anii nama qabu danda’u. Namoonni hedduun mallattoo salphaa agarsiisuu ykn sirumayyuu mallattoo hin qaban. Ragaa qorannoon biiroon Istaatistiksii biyyatti reefu maxxanse akka agarsiisutti namoota vaayirasichaan qabaman sadii keessaa lama mallattoo hin agarsiisan. Qorattoonni kunis kan mudate madinummaan qaama hir’achuun akka walqabatu kaasan.	https://www.bbc.com/afaanoromoo/oduu-54723549
politics	Qondaaltonni ABO olaanoo shan to'annoo jala oolan	Miseensota koree hojii raawwachiiftuu dabalatee hoggantoonni ABO sagal hidhamusaanii dubbi himaan ABO BBC'tti himan. Dubbii himaan ABO Obbo Toleearaa Adabaa, manni hoggantoota kanneenii har'a ganamaa qabee poolisotaan marfamee erga sakatta'ameen booda hoggantoonni fi namoonni waliin turan kan biroollee mana hidhaatti geeffamuu isaanii dubbatan. Hoggantoota dabalatee namoonni sagal buufata poolisii 'Sostanyaa' jedhamu kan Finfinnneetti argamuutti geeffamuu isaanii himan. Miseensota koree raawwachiiftuu keessaa kan hidhaman, Abdii Raggaasaafi Mikaa'el Booran, miseensi gumii sabaa tokko Kennasaa Ayyaanaa, gorsaa olaanaa diinagdee kan ta'an Yaaddii Abdulshakuur, Dr Shuggux Galataa, gorsaa olaanaa dippiloomaasii fi konkolaachiftoota lamaafi eegdonni lama warra qabamanii hidhaman sagal keessatti argamu jedhan obbo Toleeraan. ''Sababiin hidhaa isaanii maal akka tahe baru hin dandeenye.  Erga marfamanii kaasees isaan quunnamuu hin dandeenyee,'' jechuun haala ture himu. ''Har'a ganamaa qabee ajaja mana murtiitiin alatti mana isaanii seenanii sakatta'aa turan,'' jedhan. Hoggantoonni ABO manni isaanii sakatta'amaa tures Finfinnee naannoo Kaarraa Qoree jedhamu walumaan akka jiraatanis dubbi himaan kun BBC'tti himaniiru. Humni nageenyaa hogganoota olaanoo ABO sakattaa'aa turanii, boodarra mana hidhaa dhaqatan eenyu akka tahan adda hin baasne jedhan. ''Qondaaltonni dhaabbichaa yeroo adda addaatti qabaman filannoo dhufu irratti dorgomu jedhamanii warra shakkamani dha jennee yaanna,'' jedhu Obbo Toleeraan. Dhimma kana gama mootummaan mirkaneessuuf Koomishinii Poolisii magaalaa Finfinneetti bilbillus, bilbilli waan hinkaaneef nuuf hinmilkoofne. Torba tokko dura ABO'n ibsa baaseen miseensonni koo 350 tahan naannawa Finfinnee fi godinaalee Oromiyaa gara garaa jumlaadhaan hidhamaa jiru jedhee ture.	https://www.bbc.com/afaanoromoo/oduu-51686849
entertainment	Miseensi mana-maree ministira muummee sarbaasheetiin hawwachuuf yaalte jedhamte ijoo dubbii taate	Miseensa Labar Paartiifi gaggeessituu itti-aantuu kan taate Anjellaa Raayinar Ministira Muummee Yunaayitid Kingidam Booris Joonsaniin sarbaa isheetiin hawwachuu yaalteetti jechuun oduun ba'uu hordofee dhimmichi ijoo dubbii ta'eera. Mana-maree keessatti Booris Joonsan fuula dura kan teessu miseensi mana-maree Anjelaa Raayinar ministira muummichaa hawwachuudhaaf yaalti jechuun kan barreessee baase gaazexaa Meeyil Oon Saandey jedhamudha. Anjelaa Raayinar yeroo Booris Joonsan fuula dura teessutti wandaboo (qamisii) gabaabduu uffattee miilla ishee yeroo tokko walirra kaawwachaa, yeroo kaan ammoo bantee qalbii ministira muummichaa rarraasuudhaaf yaalteetti gabaasa jedhu bahe hordofee dhimmichi Gireet Biriteen keessatti ijoo dubbii namuu wal harkaa fuudhaa jiru ta’eera. Gabaasa kana kan baase gaazexaan Meeyil Oon Saandey, fiilmii Holiiwuud beekamaa ‘Basic Instinct’ jedhamu waliin wal bira qabeera. ‘Basic Instinct’ fiilmii baroota 1990 keessa ummataaf dhiyaate, kan agarsiifni saal-qunnamtiifi qormaatawwan itti baayyatan yoo ta’u, Maayikel Daagilaas qorataa yakkaa ta’ee miidhagina sarbaa dubartiitiin sossobamee kufu agarsiise baayyee kan yaadatamudha.  Qortaa yakkaa kan ta’e Maayikel Daagilaas sarbaa ishee miidhagaatiin kan sossobde ammoo Shaaron Istoon turte. Kabajamtuun miseensi mana-maree Anjeliinaa Raayiner, MM Booris Joonsan fuula dura taa’uudhaan  bifa walfakkaatuun hawwachuudhaaf yaalteetti jedha gaazexaan kun. Gaazexaan kun gabaasa kana kan baase suura Shaaron Istoon waliin deeggaree yommuu ta’u, miseensi mana-maree kun ta’e jettee tooftaa kana fayyadamuudhaan hawwachuuf yaalti jechuun miseensi mana-maree Konservaatiiz Paartii irraa ta’e akka maqaan isaa hin eeramne barbaadu tokko dubbateera. Kabajamtuun miseensi mana-maree Anjellaa Raayinar gabaasa kana, “ana qofaa irratti osoo hin taane dubartoota guutuu irratti kan aggaamamedha” jetteetti. Anjellaan gabaasa isheerratti aggaame kana cimsitee balaaleffatteetti. Wantichi “dubartoota siyaasa keessa jiran xiqqeessanii ilaaluufi yaalii akka yella’an gochuutis” jechuun ibsiteetti. Gabaasa kana hordofee, miseensonni mana-maree baayyeeniifi namoonni siyaasaa gurra qaban biro Anjellaatiif deeggarsa qaban agarsiisaniiru. Gabaasicha kan baase gaazexaan Meeyil Oon Saandey ammoo qeeqni cimaa irra gaheera. Miseensa Konservaatiiv kan taate Kaarolaayin Nooks miseensonni mana-maree dubartoota ta’an gabaasawwan akkasii fokkuu ta’anitu irratti baha jechuun gabaasicha qeeqxee jirti. Ministira kan turte Andiriyaa Liigsi ammoo fuula Tiwiitara isheerratti, “Gabaasni kun na gaddisiiseera; waan fudhatama hin qabne nama qaanessudha,” jechuun isheenis qeeqxeetti. Gabaasa Anjellaa irratti hojjetame kana Booris Joonsanillee balaaleffataniiru. “Dhimmoota siyaasaa hedduu irratti Anjellaa Raayiner waliin kan waliif hin galle taanullee, wanta isheerratti raawwatameef gaddeera. Kun dhimma dubartoota tuffachuufi xureessuuti malee kan biraa miti,” jedhan. Gaggeessaan Labar Paartii Saamer Istaamarilleen gabaasa kana balaaleffateera. “Maaloo jabaadhu,” jechuunis Anjellaa jajjabeessaniiru. Gabaasni gaazexaa kanaa itti dabaluun, miseensi mana-maree Anellaa Raayinar, tooftaa hawwachuu kana yeroo hunda gaaffiin Booris Joonsaniif yeroo dhiyaatutti mana-marichaa keessatti fuula isaa dura taa’uudhaan isa gufachiisuudhaaf yaalti jechuun barreesse.	https://www.bbc.com/afaanoromoo/oduu-61220306
sports	Seerri kubbaa miilaa Awurooppaa galchii dirreen ala lakkoofsisuu jedhu jijjiirame	"Dorgommii kubbaa miilaa kilanoota Awurooppaa keessatti hojiirra oolaa kan ture seerri gareen dirree ofiisaatiin alatti goolii lakkoofsise jedhu bara dorgommii itti aanurraa kaasee akka hafu bulchaan kubbaa miilaa Ardichaa, Uefa'n ibseera. Akka seera bara 1965 irraa kaasee hojiirra oolaa turetti, gareen lama dhaqaa galaan goolii walqixa yoo lakkoofsisan gareen dirree ofiitiin ala goolii caalaa lakkoofsise akka gara marsaa itti aanutti darbu taasifamaa tureera. Seerri durii kun hafee akka isa haaraatti ammoo yoo gareen lamaan tapha dhaqaa galaan walqixa ta'an akka saatii dabalataa taphatan ykn akka rukkutaan kennameefii adda bahan taasifama jedhameera. Akka pirezedaantiin Uefa Aleksaandir Seferiin jedhanitti, ""Seerri dirreesaatiin ala goolii galche jedhu ammaan booda akka dhiibbaa inni qabaatu sirrii miti,"" jedhan. Koreen dorgommiiwwan kilaboota Uefa yaada kana ji'a Caamsaa keessa kan dhiyeesse yommuu ta'u, amma koree hoji-raawwachiiftuuttin ragga'eera. Seerri duraan ture kun taphoota Shaampiyoons Liigii, Yurooppaa Liigii, Yurooppaa Konfereens Liigiifi Shaampiyoons Liigii dubartootaarratti hojiirra hin oolu jechuudha. Uefa'n akka jedhetti seerri haaraan murtaa'e kun dorgommiiwwan Awurooppaa irratti garaa garummaa dirraa ofiirrattiifi dirreen alatti mo'achuufi goolii lakkoofsisuun qabu ni dhiphisa jedheera. Kanaaf ammoo qulqullinni dirree kubbaa, bu'uuraaleen misoomaa istaadiyeemiifi tekinooloojiiwwan akka murteessummaa viidiyoodhaan gargaaramuu (VAR) dabalatee dhimmoonni biroon akka sababaatti ka'e jedheera. Ayaaks Tootinhaam waliin bara 2019, Maanchester Siitiin Tootinhaam waliin 2019 Paariis Seentizherman Maanchester Yunaayitid waliin bara 2019, akkasumas Roomaan Baarselonaa waliin bara 2018 keessa seera garee dirree ofiitiin alatti goolii lakkoofsise jedhuun taphawwan dhiyeenya qabxiin isaanii ittiin murtaa'e akka fakkeenyaatti ka'anidha."	https://www.bbc.com/afaanoromoo/oduu-57566967
sports	Shaampiyoonaa Atileetiksii Adunyaa: Dohaatti atileetotni 28 fiigicha Maraatoonii addaan kutanii bahan	Atileetiin Keeniyaa Ruut Chepingetiin fiigicha Maraatoonii Shaampiyoonaa Atileetiksii Adunyaa Dohaatti gaggeeffame mo'atte. Atileetotni 68 dorgomii fiigicha Maraatoonii dubartootaa walumaan eegalanii turanilleen, 28 kan tahan addaan kutanii bahuuf dirqamaniiru. Fiigicha halkan walakkkaa eegale kana irratti atileet Biriiton Chaarloottee kanneen adda kutanii bahan keessaa yoo taatu  tempireecherri isaa 32C fi laboobni ho'ichaan uumame ammoo 70% taha. Qindeessitootni dorgommichaa figicha Maraatooniif haala qilleensaa irratti sodaan jiraatus akkaataadhuma jalqaba karoorfameen ture kan gaggeessan. Leenjisaan Maraatoonii Itoophiyaa Hajii Adiloo Roobaa atileetotni Itoophiyaa sadii addaan kutanii bahuu himaniiru. Maraatoonii Tokiyoo kan mo'atte Ruut Aagaas akkasuma dorgommicha addaan kutuuini kan baate.Haala akkasii kana keessatti fiigicha maraatoonii biyya keenya keessatti iyyuu fiignee hin beeknu jedhe Haajii Adiloo Roobaa. ''Namootni meeqa akka xumuran ilaaluun barbaada'' jedhe. Atileetiin Keeniyaa ganna 23 warqee kan argatte yoo tahu sa'a 2:32 :43 itti fudhateera. Shaampiyoonaa kan turte atileetiin Baahireen Ruut Chelimoo 2ffaan xumurte. Fiigicha Maraatooniin seenaa Biriiten keessatti saffisa guddaa qabaachuun atileetii 3ffaa kan taate Purdee jedhamtu marsaa 3ffaan yommuu eegalu adda kuttee baate. Fiigicha kana sadarkaa 3ffaan kan xumurte ammoo atileetii Namibiyaa Haaliyaa Johaannisidha.	https://www.bbc.com/afaanoromoo/oduu-49862894
entertainment	Hamaaqexni Indiyaa keessaa badee ture waggoota 70n booda deebi'uuf	Waggoota 70 keessatti yeroo duraatiif, bosonni Indiyaa hamaaqexa keessummeessuuf jira. Hamaaqexni saddeet Hagayya keessa Naamibiyaarraa galu jedhamee eegama. Naamibiyaan addunyaarra biyya gosti bineensaa kun lakkoofsa guddaan keessa jiraatudha. Indiyaatti bineensonni biyyattii keessa turan kunniin ifatti dhabamuun isaanii kan labsame 1952tti wayita tahu, barkurnee hedduun booda yeroo duraatif deebi'uuf jiru. Hamaaqexni bineensa lafarra jiraatu addunyaa irratti saffisaan jalqabarratti argamu oggaa tahu, sa'aatii tokkotti hanga km113tti fiiguu danda'a. Dhaabbata Gosoota Bineensotaa baduuf saaxilaman irratti hojjetuun, gosoota saaxilamoodha jedhamuun kan galmeeffame hamaaqexni, addunyaarra 7,000 kan tahan qofatu daggala keessa jiraata. Angawoonni waliigaltee irra gahame kan ifa godhan, waggoota lamaaf haala akkamiin isaan fiduun danda'am kan jedhurratti hojjechaa erga turanidha. Manni murtii waliigalaa Indiyaa 2020 keessaa, bineensonni kun deebi'uu danda'u jechuun kan murteesse ennaa tahu, kunis ''iddoowwan ofeeggannoon filamanitti tahuu qaba,'' jechuun ajaja kenne. Kanneen marroo duraatiin gara biyyattii dhufan Paarkii Biyyaalessaa Kuno-Palpur kutaa biyyaa Madhya Pradesh kan gadhiifaman ennaa tahu, paarkichi hamaaqexaaf mijataa tahuusaaf filame. Imalli deebiyuu bineeyyii kanaa biyyattiin walabummaashee ganna 75ffaa kabajjuun akka wal simu ni eegama. ''Waggoota bilisummaa 75 gosa bineensaa saffisaan beekamu hamaaqexa deebisuun xumuruun, qabeenya uumamaa Indiyaa bakka turetti deebisuuf gargaara,'' jedhan ministirri naannoo Indiyaa Bhupender Yadav maxxansa marsaa hawaasaa isaanii irratti. Bineensi kun saffisa ajaa'ibaa qabaatus, adamoon, bakki jireenyaa manca'uu fi hanqinni nyaataa ida'amuun biyyattii keessaa akka dhabamu taasise. Erga biyyattiin bulchiinsa Biritish jalaa birmaduu baatee booda, hosistoota gurguddoo dhabame isa qofaadha. Hamaaqexa Eeshiyaa keessaa (Asiatic Cheetah) Naannoo Arabiyaa eegalee haga Afgaanistaan keessattillee argama ture. Amma garuu Iraan qofa keessatti akka argamutti beekama. 2022 keessa aangawoonni mootummaa akka jedhanitti, isaaniyyuu 12 kan tahan qofatu argama. 1950'ota irraa kaasee Indiyaatti tattaaffiin lakkoofsa amaaketaa deebisuuf carraaqqiin taasifamaa ture. 1970'ota keessa bineensota kana Iraan irraa biyyasheetti fiduuf yaaltee turte - gaafas Iraan hamaaqexa 300 tahan qabdi turte. Haa tahu malee mariin gaafas gaggeeffamaa ture erga bulchaan (Shah) Warraaqsa Iraaniin buqqifaman booda dhaabbate. Angawoonni Indiyaa yaaliin amma itti jiran kun yeroo dheeraaf akka milkaa'u abdataniiru. ''Kaayyoon ijoo piroojektii amaaketa bakkatti deebisuu kun, lakkoofsa gareewwan hamaaqexaa Indiyaa keessaaf bu'ura kaa'uudha...,'' jedhe ministeerri kunuunsa naannoo biyyattii.	https://www.bbc.com/afaanoromoo/articles/cv29l10k331o
politics	US yakkoota humnooti Tigraay naannoo Amaaraatti raawwatan jedhameen yaadda'uu himte	Waajjirii Dhimma Alaa Ameerikaa haleellawwan humnootiin TPLF naannoo Amaaraa keessatti raawwataniiru jedhame yaaddeessoodha jedhe. Ibsi motummaa Ameerikaa baasee kunis gabaasan dhaabbanni mirga namoomaaf falmu Amanastii Intarnaashinaa badiin humnootiin TPLF naannoo Amaaraa keessaatti raawwatan kan yakka waaraatiin wal gituu jechuun ibsa baasee hordofeeti. Waajjirri Dhimma Alaa Ameerikaa ibsa baasee kanaan, gabaasa Amanastiin baaseen hidhattoonn TPLF waliin hidhata qaban haleellaawwan saalaa bu'uurreeffatan dabalateebadiiwwan raawwataniiru jedhama na yaaddeessee jira jedhe. Motummaan Ameerikaa qaamooleen waraaanaa keessatti hirmaatan hundinuu sarbama namoomaa namoota nagaa irratti raawwatan akka dhaabaniif gaafachuu, kanneen badii kana qaqabsiisaniiru jedhamanis qoratamuun seeraatti akka dhiyaataniif bulchiinsi Baayidan ejjannoo cimaa qabaachu ibseera. Motummaan Amerrikaa kanaan dura tibba waraanaa Tigraayi loltoonni Ertiraafi Itoophiyaa akkasumas humnootiin Amaaraa sarbamni isaan namoota nagaa irratti raawwataniiru jedhame na yaaddeesseera jedhee ture. Aminanstiin gabaasa torban darbe baaseen, humnootiin Tigraay gara naannoo AMaaraa seenuun wayita turaniitti ajjeechaafi dirqiidhaan gudeeduun yekka raawwataniiru jechuun ibsee ture. Aminanastiin humnootiin Tigraay magaaloota Amaaraa keessatti argama hedduu keessatti namoota nagaa ta'e jechuun ajjeessuun, dubartootaafi shamarran gareedhaan gudeeaniiru akkasumas qabeenyaawwan dhunfaafi kan motummaa barbadeessaniiru jechuun baasee ture. Hidhattoonni TPLF waliin hidhata qaban kunneenis wallakkeessa Hagayyaatii hanga jalqaba baatii Fulbaanaatti Magaaloota Cinaafi Qobbootti akkasumas eddoowwan naannichatti argamaniitti haleellaa kanneen kan raawwatan jedheera. Kanaanis sarbama mirgaatiif itti gaafatamoo kan ta'e TPLF garuu namoota nagaa irratti akka hin kiyyeeffannee ibsuun, ajjeechaawwaniifi haleellaawwan saalaa naannawwan kanneeniitti raawwatamaniiru jedhamanis qorannoofi qululleessuu barbaachisa jechuun deebii kenneera. Ibsa Waajjira Dhimmoota Alaa Tigraayiin baheerratti gochaawwan jedhaman kunneen namoota nagaa irratti raawwatamaniiru yoo ta'e, TPLF miidhamtoota waliin dhaabbachuu gochaan jedhamu kun akka qoratamuufi qaamni yakkicha raawwate seerratti akka dhiyaatuuf ni hojjata jedheera. Waraanni Tigraay baatiiwwan kudha shan dura eegalamee gara naannoolee ollaa Afaariifi Amaaraa ce'uun badii namoomaa fi qabeenyaa olaanaa qaqabsiiseera. Loltoonni motummaa faderaalaa, humnootii naannoo Amaaraa, waranaa Ertiraa fi humnootii TPLF kanneen waraanaa keessatti hirmaatan sarbama mirga namoomaa olaanaatiin itti gaafatamoo ta'u qaamoolee adda addaatiin himatamaa turan.	https://www.bbc.com/afaanoromoo/oduu-60489950
sports	Liyoonel Mesii Baarseloonaa gadhiisuuf gaaffii dhiyeesse	Jifataan Baarseloonaa addunyaa gubbaa maqaansaa daran beekamu Liyoonel Meesii, kilabicha gadhiisuuf gaaffii dhiyeesse. Taphataan lammii Arjentinaa tahee fi gannisaa 33 tahe kun, guyyaa Kibxataa kilabichaaf ergaa faaksii ergeen, haaluma waliigaltee isaa gubbaa jiruun, kilabicha bilisaan gadhiisuu akka danda'u gaafate. Baarsaan tapha nuusa xumuraa Chaampiyoons Liigiin, guyyootaan dura Baayern Muunikiin 8fi 2n guddoo mo'aman. Taphataan badhaasa Ballon d'Or al jaha injifate kun, Baarsaaf yeroo jalqabaaf kan taphate 2004tti ture  - ergasii Chaampiyoons Liigii Awurooppaa yeroo afur mo'aniiru. Haa tahu malee kilabnisaa Baarseloonaa waan jedhu, lakkii waliigalteen keenyarra keeyyatni bilisaan deemuu danda'a jettu kun yeroon irra tareera. Mesiin kilabicha keessa haga bara 2021tti turuu qaba, kana malees yoo deemuu fedhees gatiinsaa salphaa miti - yuuroo miiliyoona 700  baasa jedha kilabni isaa kun. Boordiin kilabichaas dhiyeenyatti walarga jedhameera. Meesii tasgabbeessuuf falli jiru pireezidantiin kilabichaa Josep Maria Bartomeu gadhiisuufi filannoodha namoonni jedhan jiru. Haa tahu malee Meesiin yaadasaa jijjiirrachuuf tasumaa waan fedhii qabu hin fakkaatu. Oduun kun battala dhagahametti, deeggartoonni Baarsaa Nuu Kaamp fuulduratti walitti qabamanii boordii kilabichaarra mormii dhageessisan - Meesiifis deeggarsa qaban muldhisan. Falmiin seeraa kilabichaa fi taphataa kana gidduu akka eegalu ni eegama. Waliigalteesaanii keessatti keewwatni tokko jirti - yoo Meesiin kilabicha bilisaan gadhisuu fedhe Waxabajjii 10 dura beeksisuu qaba kan jedhu. Guyyaan sun yaayyuu jala dabre, kilabichis keewwatni sun faayidaan ala taheera jedha. Meesiifi gareensaa falmaniif garuu, waqtiin taphaa baranaa sababa weerara koroonaavaayirasiin haga Hagayyaatti waan dheerateef, yeroonis dheerachuu qaba jedhu. ''Kabajaa guddaan sii qaba, Liyoo. Deeggarsa hundaa siifin godha hitiyaa koo,'' jechuun taphataan duraanii Baarsaa Kaarlos Puyol Twitter gubbaa barreesse. Luwiis Suwaarez ammoo, maxxansa kana jala galuun imoojii harka waliin dhawuu deebise. Meesiin ganna 13tti kilaba Arjeentinaa Newell's Old Boys jedhamurraa bara 2000tti Baarseloonaatti makame. Ergasiis kilabichaaf al 731 taphachuun, gooliiwwan 634 lakkoofsiseera. Kilabicha wajjin waancaawwan garagaraa 34 mo'ateera - La Liga 10 fi Chaampiyoons Liigii afur. Rekordoonni isaa biroo kunooti:	https://www.bbc.com/afaanoromoo/oduu-53916171
sports	Waancaa Addunyaa irratti dogongorri Senegaal gatii kaffalchiise - Leenjisaa	Leenjisaan garee biyyaalessaa Senegaal Aliyuu Siisee dogoggorri ittisuufi kaan Ingilaandiin 3fi 0’n mo’amanii Waancaa Addunyaa keessaa bahuuf sababa ta’uu himan. Guyyaa Dilbataa tapha gara hirboo maayii [nuusa xumuraatti] darbuuf taasifameen ture biyyi Afrikaa Senegaal seenaa ishee waggaa 20 dura osoo irra hin deebi’in kan hafte. Maqaa masoo ‘Leencota Teraangaa’ jedhamuun kan beekaman gareen Senegaal boqonnaa dura galchiin lama itti gale. ‘’Taphi daqiiqaa 90 fudhata, boqonnaa dura bareeda taphannee carraa uumne, garuu haala nama gaddisiisuun galchuu dhabne,’’ jedhan leenjisaan tapha dura isaan dhukkubee ture kuni. ‘’Afrikaa irraa garee cimaa ta’uf waggootaaf dalagne, garuu garee cimaa addunyaa shan keessaa tokko ta’e waliin walitti dhufnee garaagarummaa jiru hubanne,’’ jedhan. ‘’Hamma cimuu qabnu hin cimne ture,’’ jedhan. Ingilaand galchii sadaffaa boqonnaa booda itti dabaluun hirboo maayii irratti Faransaay waliin akka taphattu mirkaneeffatteetti. Gareen Faransaayis ga’umsa cimaan garee Polaand gaafa Dilbataa 3fi 1’n injifateera. Akaatuma kanaan Senegaal biyya Afrikaa afraffaa Waancaa Addunyaa Kataar hirmaatan keessaa qe’eetti deebi’u mirkaneeffatte taateetti. ‘’Waancaa Addunyaa dura ciminni Senegaal ittisuu ture,’’ jedhu leenjisaan kuni. ‘’Waltajjii kana irratti galchiin hedduu akka nutti seenu eeyyamuun keenya ibsuun nama rakkisa. Irra deebinee ilaaluu qabna. ‘’Waancaa Addunyaarratti dogongora raawwattuuf gatii kanfalta,’’ jechuun ibsan. Waggaa afur dura Waancaa Addunyaa Raashiyaan qopheessite irratti Senegaal ramaddii ishee keessaa darbuu hin dandeenye ture. Biyyi Afrikaa shanaffaa Waancaa Addunyaa kana irratti hirmaatte Morokoon guyyaa Kibxataa Ispeen morkatti. Leenjisaan Senegaal gareen isaanii milkaa’uu dhabus biyyoonni Afrikaa ni fooyya’u abdii jedhu qabu. ‘’Shaampiyoonaa addunyaa ta’un salphaa miti, Afrikaa keessatti garuu bu’uraaleen misoomaa fooyya’aa jiru,’’ jechuun dubbatan. ‘’Daarektaroota teknikaa dabalataa barbaanna, abbaa seerummaa irrattis dalaguu qabna. ‘’Kana dura dogongoroota raawwanneerra. Halkan tokkoon sirreessuun hin danda’amu. Biyyoota Afrikaa hunduu keessatti imaammati ispoortii jira. ‘’Dorgommiiwwan akkanaa mo’achuu yoo barbaanne kanneen cimsuu qabna,’’ jechuun himan. Karri eegaa Senegaal Eduwaard Mendii gama isaan‚’’Taphattoota ciccimoo qabna, ammas barachaa jirra. Bara 2026’tti cimnee deebina. ‘’Akkan yaadutti gareen kuni [Senegaal] cimaa jira. Kana waggaa guutuu agarsiisneerra,’’ jechuun karra eegaa Chelsii ta’uunis kan tajaajilu kuni dubbate. ‘’Garuu garee cimaa [Ingilaand] morkanne,’’ jechuun mo’amuu isaaniin mufachuu ibsee garee Ingilaandiif waan gaarii akka hawwu dubbate.	https://www.bbc.com/afaanoromoo/articles/cq57gxr0xlwo
health	Covid-19: Utaalloon humna Covid ofirraa ittisuu akka horannu gargaaruu akka danda'u qorannoon ibse	Utaalloo yookiin qufaan erga nu qabee booda humni dhukkuba ofirraa ittisuuf horannu qaamni keenya Covid-19 akka dandamatuuf gargaara jedhe qorannoon. Qorannoon namoota 52 kan Covid-19 qabaman waliin jiraatan hirmaachise barruu Nature Communications (Afaan Ingiliziitti geessa), irratti baheera. Kanneen qorannicha keessa qooda fudhatan qufaan erga isaan qabe booda humni dhukkuba ofirraa ittisuu isaanii dammaqeera. Dabalataan, carraan Covid-19'dhaan qabamuu isaanii xiqqaateera. Haa ta'u malee, ogeeyyiin kana qoratan akeekkachiisa kennaniiru. Namoonni madinummaa qofa akka hin abdanneefi talaallii Covid-19 fudhachuu akka hin dhiifne gorsan. Qorannoon kuni sirni madinummaa keenyaa vaayirasicha akkam akka lolu hubachuuf akka gargaaru ibsameera. Covid-19 gosa koronaavaayirasii tokkoon kan kan mudatu yoo ta'u gosoonni qufaa tokko tokko immoo  koronaavaayirasii biroon uumamu. Sababa kanaaf, saayintistoonni madiinummaan tokko isa kaaniif gargaaruu isaa baruu fedhaniiru. Gareen Kollejjii Impeeriyaalii Landan jiru erga namoonni koronaavaayirasiif saaxilamanii booda kaan qabamanii kaan immoo akkamiin akka qabamuu dhaban baruuf qoratan. Gosoonni qufaa hunduu koronaavaayirasiitiin kan uumaman waan hin taanef namni dhihoo qufaan qabame koronaavaayirasiin qabamuu hin danda'u jedhanii yaadun ''dogongora guddaadha,'' jedhan. Sababa kanaaf of eeggannoon akka barbaachisu dhaaman. Qorannoon kuni maali? Qorannoon isaanii sirna madinummaa qaama keenya keessaa seelii - T jedhamurratti gaggeeffame. Seeliiwwan T muraasni seeliwwan dhukkubaan faalaman ajjeesu. Fakkeenyaaf, vaayirasii qufaa qabsiisu. Erga qufaan bade booda seelonni - T qaama keessa turuun vaayirasiin biraa gaafa dhufe ofirraa qolachuuf of qopheessu. Fulbaana 2020, qorattoonni namoota 52 hin talaalamne garuu namoota koronaavaayirasii isaan qabe waliin jiraatan qoratanii turan. Guyyoota 28 qoratame keessatti walakkaan koronaavaayirasiin yoo qabaman, walakkaan immoo hin qabamne. Kanneen Covid-19 hin qabamne keessaa 1/3ffaan dhiiga isaanii keessatti seeliin - T qaban olaanaa ta'u ibsame. Kanaafis sababni namoonni yeroo qufaan qabamanitti madiinummaa isaanii akka cimsatan amanama. Dabalataan, qilleensi mana keessa jiruufi tuttuqqaan namoota Covid-19 dhukkubsatan waliin qaban carraa qabamuu isaanii akka xiqqeessu himaniiru.	https://www.bbc.com/afaanoromoo/oduu-59939845
technology	Guyyaa Raadiyoo Addunyaa: 'Raadiyoon anaaf akka haadhaa fi abbaa kiyyaati'-Alii Baay Yaaqoob Calanqoorraa	Har'a Guyyaa Raadiyoo Addunyaati. Ga'ee Raadiyoon jiruu fi jireenya dhala namaa keessatti gumaache lammiilee addunyaa biratti kan itti yaadatamuu fi kabajamee ooludha. Interneetii fi TV akkasumas meeshaalee ektirooniksii oduu dabarsan gara addunyaa kanaa dhufuudhaan dura kan ture ta'uusaatiin dhala namaa waliin michummaa cimaa qaba Raadiyoon. Guyyaan Raadiyoo Addunyaa kan bara 2022 mata duree: Raadiyoo fi Amanamummaa jedhuun akka kabajamu jaarmiyaan guyyaan kun akka kabajamuu eegalu murteesse-UNESCOn ibseera. UNESCOn yaa'ii waliigalaa 36ffaa isaarratti Guraandhala 13 Guyyaa Raadiyoo Addunyaa ta'ee akka yaadatamu kan murteesse Sadaasa 3, 2011 ture. Guyyaan kun jalqaba kan kabajame Guraandhala 2012 yoo ta'u barana yeroo 11ffaaf kabajama. Raadiyoon namoota hedduu biratti jaallatamus, namoonni jaalalaa fi hirmaannaa addaa raadiyoorratti qaban muraasni wayita maqaansaanii ka'u dhageenya. Fakkeenyaaf Itoophiyaa keessatti Abdiisaa Nagaroo Amboorraa, Abbee-Kabbee Asallaarraa, Alii Baay Yaaqoob Calanqoorraa namoota kaanirra raadiyoorratti hirmaachuun maqaansaanii ka'a. Yeroo waggaa 30tti siquuf raadiyoorratti hirmaachaa, badhaasa hedduus kan qooddatan manguddoon magaalaa Calanqoo Alii Baay Yaaqoob, seenaasaanii akkanaan nuuf qoodaniiru. Ijoollummaasaaniirraa jaalala raadiyoo akka qaban kan himan Aab Alibaay Yaaqoob(Haji Mohammad Yaa'iqoob), mana barumsaa sadarkaa tokkoffaa wayita turanitti odeeffannoo raadiyoorraa dhagahan dareetti barattootaaf dhiyeessaa turuu himan. ''Wayitan ijoollee ture colleen ture, odeeffannoo kennuu fi fudhachuurratti nan saffisa. Kutaa 5 fi 6 wayitan baradhu gaazexeessaan Shaambal Afaworqi Yohaannis jedhamutu waa'ee saayinsii irratti hojjeta ture. Anis baayyeen isa jaal'adha, nan hordofa. Waan inni dabarsu barreeffadheen Wiixata daree seenee barattootaaf dhiyeessa,'' jechuun eessaa akka hirmaannaa eegalan himan. Haala kanaan osoo jiranii taateen magaalaa Cirootti isaan mudate ammoo daranuu hojiisaanii har'aaf bu'uura akka kaa'e himu. ''Wayitan kutaa sagal magaalaa Cirootti baradhu baalabbaati lafa sanaa Dajjaazmaach Ahmad Alii Xasee namni jedhaman abbaa kiyya waliin michuu turan. Afaan Oromoo malee afaan Amaaraa hin beekan. Waan biyyi itti oolte baruu fedhu, garuu raadiyoon afaan Amaaraan dabarsa,'' jedhan. Yeroo sana raadiyoorratti hirmaannaa waan qabaniif akka oduu hiikanii itti himaniif filatamuu kan himan Haji Mohaammd Yaa'iquub (Alii Baay Yaaqoob), kana gochuusaanin akka badhaafamanis himan. Kunimmoo raadiyoo duukaa akka bu'aniif bu'uura cimaa ta'uufii himan. Akkasiin jaalalli raadiyoof qaban daran cimee, wayita bilbilli automaatikii eegalu ammoo bilbilanii hirmaachuu eegalan. ''Gaaffilee gaafataman irrattin hirmaachuu eegale. Raadiyoo biyyattii keessa jiran hundarratti nan hirmaadha. Raadiyoo Itoophiyaa, Faanaa, kanneen kaaba biyyattii jiran hundarratti hirmaachaan ture,'' jedhan. Afaan Oromoo, Afaan Amaaraa, Hararii fi Afaan Tigireen hirmaachaa turuu fi yeroo jalqabaaf bara 1994 Faanaarraa badhaasa argachuu himan. ''Bara 1994 Faanaan teeppii gurguddaa sadi na badhaase. Ergasiis Raadiyoo, teeppii, sa'atii, TV, mobaayila, maallaqa yeroo hedduu badhaafameera. Haji Mohammad Yaa'iquub (Alii Baay Yaaqoob) raadiyoon bakka deeman hundatti michuu ta'uufii himan. ''Bakka kamittuu, haalaa fi yeroo kamittuu raadiyoon narraa adda ba'ee hin beeku. Raadiyoon anaaf fira kooti, haadha abbaa fi obbolaa kooti. Isarraan waa bare, isaanin barames,'' jechuun faayidaa raadiyoo ibsan. Sababaan raadiyoorratti beekameefin karaa Televizhiiniillee beekame jedhan. Haji Mohammad Yaa'iquub akkaataa itti odeeffannoo argatanii fi qindeeffatan wayita ibsan, ''Waraqaa kamuu dubbiseen, yoo na fayyade odeeffannoo irraa katabadha. Waanin dhagahe hunda gurra qofatti osoo hin taane waraqaarran kaa'a,'' jedhan. Bara 1994 irraa eegalanii hanga ammaatti ragaalee walitti qabanii barreeffamaan olkaa'atanii qabu, odeeffannoon isaan harkaa qaban raadiyoorratti gaaffilee deebisanii badhaafamuun alatti namootaaf madda odeeffannoo ta'eera. Kanarraa ka'uun namoonni Google Itoophiyaa jechaanii akka turan himu maanguddoon kun. ''Waanan katabu yeroo fi tartiibasaa eegeen kataba. Fakkeenyaaf kan bara kanaa Ji'a Fulbaanaarraa eegalee waan jirun ji'aan qoodee kaa'a. Waanin katabe sanaaf ibsa ga'aa kenneen olkaa'a, yoom, eessatti, maal akka ta'en ibsa. Waanni kun maal akka ta'e barreesseen itti maxxansa.'' Afaan Amaaraa, Ingilizii fi qubeedhaan barreessuu kan himan Haji Mohaammad Yaa'iquub, ragaaleen kuusan kunneen akka kompiyuutaraan barreeffamanii taa'aniif ijoollee isaaniitti dhaamuu himan. Maqaa masoo-Alii Baay Yaaqoob jedhamuun kan beekaman Haji Mohaammad Yaa'iquub, wayita maqaa masoo kana ibsan, ''Aliin maqaadha, Baay jechuun obboleessa jechuudha, Alii Baay jechuun Alii obboleessakoo jechuudha,'' jedhan. Yeroo jalqabaaf maatii isaaanii keessaa kan Itoophiyaa dhufe akaakoo isaanii ta'uu kan himan Haji Mohaammad Yaa'iquub, ALI bara 1945 magaalaa Dirree Dhawaatti dhalatanii Calanqootti akka guddatan himan. Haji Mohaammad Yaa'iquub lammii Paakistaan turan, maatiin isaanii duraan turan Itoophiyaa jiraatanis lammummaa Itoophiyaa hin arganne. Isaan garuu sababa dubartii Itoophiyaa fuudhaniif lammummaa Itoophiyaa argachuu himan. Mana barumsaa kutaa 1-6 magaalaa Calanqootti, 8 fi 7 Dadar, isa booda 9-12 ammoo magaalaa Cirootti baratan. Wayita barnoota xumuran qabxii yuuniversitii isaan seensisu argatanis garuu sababa lammii Itoophiyaa hin turreef carraa yuuniversitii seenuu hin arganne. Kanaafuu dorgomanii Kolleejjii Qonnaa Jimmaa seenuun waggaa lama baratanii ba'an. Haadha manaas achuma Jimmaadhaa fuuchuu kan himan maanguddoon ganna 69 kun, waggaa 46 fi walakkaa haadha warraasaanii waliin turan keessatti ijoollee sagal waliin horuu himan. ''Kan jaartiin kiyya naaf deesse sagal, tokko kan obboleessa kiyyaa, tokko ammoo kan ilma kiyyaa, walumaagalatti ijoollee 11 guddiseera. Ijoollee abbaa kiyyaa keessaa ana qofatu Itoophiyaatti hafe, kaan Paakistaan jiru. Ilmaan kiyyammoo faffaca'anii biyyoota akka Paakistaan, Sa'uudii, Firaansi, Siwizarlaand, Yaman jiran,'' jedhan. Ijoolleensaanii hunduu Itoophiyaatti barnootasaanii hordofan, kan yuuniversitiirraa eebbifamanis jiru akka Haji Mohaammad jedhanitti. Haji Mohaammad barnoota qonnaa baratanis, erga eebbifamanii ba'anii hojii mootummaa hin hojjenne. ''Ergan ba'ee dukkaana/suuqii abbaa kiyyaa dhaaleen hojjechuu eegale. Suuqii nan babal'ise. Horsiisa lukkuu, loon, akkasumas mana suuraa fi farmaasiiwwan banadheen hojjechuu eegale,'' jedhan. Yeroo ammaa ijoolleensaanii warri Itoophiyaa jiran Dukkaana qorichaa/faarmaasii fi suuqii akkasumas hojiiwwan horsiisa beelladaa isaan eegalan keessa seenuun hojjechaa jiraachuu himan. Haji Mohaammad Yaa'iquub afaan torba bareechanii dubbatu, ''Calanqootti guddachuun akkan Afaan Oromoo akka afaan dhalootaa kootti baradhu na godhe'' jedhan. Afaan Oromoorratti dabalataan Afaan Amaaraa, Afaan Arabaa, Afaan Ingilizii, Afaan Hararii, Afaan Tigiree fi Afaan Hindii ni dubbatu. Haji Mohaammad itoophiyaa keessatti akka lammii Itoophiyaatti beekamanis, biyyoota alaatti garuu qormaati isaan mudachuu himan. ''Fakkeenyaaf wayitan hajjiif Sa'uudii Arabiyaa deemee ture garee Itoophiyaatti akkan hin makamne eegdonni na ittisan. Isa booda paaspoortii kiyyan itti agarsiise. Ergasii alaabaa Itoophiyaa qabadheen imala,'' jedhan. Haji Mohaammad dhibee onneen qabamanii erga Hospitaala Onnee Addis jedhamu kan magaalaa Finfinneetti argamutti yaalamuu eegalanii waggaa 12 caaleera. Paakistaan yeroo tokko dhaquu kan himan Haji Mohaammad, ergasii ammoo maatiisaanii bilbilaan quunnamaa jiraachuu himan.	https://www.bbc.com/afaanoromoo/oduu-60297099
sports	Caamsaa 13-19, 2022: Fiigicha Guddicha Boqojjii dabalatee suuraawwan Afrikaa filatamoo torban kanaa	Fiigichi Guddicha qe'ee atileetota bebbeekamoo addunyaaf gumaache, Boqojjii dabalatee suuraawwan hawwatoo Afrikaa irraa torban kanaaf filataman. Suuraalee mirgi abbeensaa kan eegameedha.	https://www.bbc.com/afaanoromoo/oduu-61520982
politics	Dubartoonni Afrikaa balaa guddaa maatii isaaniin ajjeefamuu jala jiru - UN	"Afrikaa keessatti dubartoonniifi ijoolleen durbaa balaa guddaa nama isaanitti dhiyaatuun ykn miseensota maatii isaanii birootiin ajjeefamuu yaaddessaa ta'e jala akka jiran Dhaabbanni Mootummoota Gamtoomanii (UN) ibse. Dhaabbileen UN gabaasa baasaniin akka mul'isanitti, Afrikaan uummata qabdu keessaa dubartootarratti haleellaan raawwatamu akkaan guddaadha. Bara darbe keessa guutummaa addunyaatti dubartootaafi ijoollee durbaa 45,000 ta'an jaalallee (namootti itti dhiyaataniin ykn miseensota maatii isaaniitiin ajjeefamaniiru. Kana jechuun ammoo tokkoo tokkoo sa'aatii keessatti dubartoonni ykn ijoolleen durbaa shanii ol ta'an jaalallee ykn miseensa maatii isaaniitiin ni ajjeefamu jechuudha. Mootummoota Gamtoomaniitti Dhaabbanni To'annoo Qoricha Sammuu Adoochuufi Yakkaa, akkasumas Waajira Dhimma Dubartootaa ibsa waloo baasaniin lakkoofsi dubartootaafi ijoollee durbaa waggaatti jaalalleewwaniifi miseensota maatii isaaniitiin ajjeefamanii rifaasisaa ta'uu isaatiin olitti lakkoofsi sirriin kanaa ol ta'uuyyu ni danda'a jedhan. Ajjeechaan dubartootaafi ijoollee durbaarra jaalallee isaaniifi miseensota maatii isaanii birootiin raawwatamu kun ardiidhaan yeoo qoodamu, Afrikaan 17,200 qabattee lamaffaarratti yoo argamtu, Eeshiyaan 17,800 qabachuun sadarkaa tokkoffaarratti argamti. Ameerikaatti 7,500, akkuma kana ammoo Awurooppaatti 2,500 kan ta'a yakki walfakkaataan raawwatameera. UN ajjeechaawwan akkasii kana ittisuudhaaf, qaamoleen nageenya jaarmiyaalee mirgoota namoomaa dubartootaaf dhaabbataniifi quuqamaniif eegumsi barbaachisaan akka taasifamuuf waamicha dhiyeesseera. ""Mootummoonni addunyaarra jiraniifi michoonni dhaabbileen akka mirgoonni ubartootaa kabajamuuf hojjetaniif deeggarsa barbaachisaa akka taasisaniif nan gaafadha,"" jechuun UNtti Daarektarri Olaanaa Dhimma Dubartootaa Simaa Baahus dubbataniiru. Gabaasni UN kun ifa kan ta'e Sadaasa 25, 2022 irraa kaasee guutummaa addunyaa irratti sochii farra miidhaa saala irratti hundaa'e guyyoota 16f gaggeessuuf yeroo jalqabamettidha."	https://www.bbc.com/afaanoromoo/articles/crg2xgd03yno
health	UStti barsiistuun ilmashee Kooviidin qabame 'kutaa konkolaataa meeshaan taa’u keessa uggurte'	Barsiistuun US magaalaa Teeksaas ilmashee Koovidiin qabame irraa of eeguuf jecha, kutaa konkolaataa meeshaan keessa taa’u keessa keessee itti cufte to’annoo jala oolte. Saaraah Biim nama ganna 41 yoo taatu ilmashee balaaf saaxiluun himatamte. Nama sagalee mucaa duuba konkolaataa keessaa dhagahetu poolisii itti waame. Barsiistuun kunis ilmashee iddoo meeshaan taa’ee keessaa gadi baastee agarsiisteetti jedhameera. Saaraan akka jettetti ilmishee ganna 13 koronaavaayirasiin qabamuusaa barraan qorannoo biraan mirkaneessuuf gara iddoo Pridgeon Stadium jedhamu geessaa turte. Ilmashee kana kan iddoo meeshaan taa’uu keessa keesse akka Kooviid natti hin dabarsine jedheeni jette. Hojjettuun fayyaa garuu hamma mucaan iddoo itti cufame keessaa bahee sirnaan teessoo konkolaataarra taa’uutti, qorannoo koronaa hin taasisu jechuu miidiyaan ABC waliin hidhata qabu gabaaseera. Haati mucaa mana barnootaa Cypress Falls High School jedhamutti bara 2011 irraa qabee barsiisummaan hojjechaa akka jirtu miidiyaaleen naannoo gabaasaniiru. Tarkaanfiin qorannoo erga fudhatamee booda haati mucaa kan qabamte yoo tahu, gurbaanis miidhamni irra hin geenye jedhe poolisiin. Qondaallii Waajira Eegumsa Nageenyaa Uummataa Richaard Istaanifaayar, ‘’konkolaataan kuni konkolaataa biraatti otoo bu’ee mucaa kuni miidhamuu danda’a ture,’’ jedhan ''Namni gatii Koovidiin qabameef kutaa meeshaan taa’u yeroo kaa’amu takka dhagahee hin beekuu,’’ jedhan qondaalichi.	https://www.bbc.com/afaanoromoo/oduu-59920788
sports	Atileet Qananiisaa Baqqalaa: 'Namni jiraachuu barbaadu of eeggannoo guddaa gochuu qaba'	Ummanni qajeelfamtoota ogeeyyiin fayyaa koronaavaayirasii irratti kennan hojiirra oolchaa hin jiru jechuun atileetiin fiigicha fageenya dheeraan maqaa guddaa qabu Qananiisaa Baqqalaan BBC'tti hime. Qananiisaan turtii BBC waliin taasiseen, murteen Atileet Daraartuu Tulluun yeroo dhukkubni addunyaa yaaddesse kanatti qophii Olompikiitiif atileetonni hoteela akka hin seenne jettees sirruma ture jedheera. ''Ummanni addunyaa akka baalaatti harca'aa jiru kun kun garaa nama hin nyaatu?'' kan jedhu Qananiisaan, kanaafuu ummatni hundu ittigaafatamummaa of eeguu qaba. Garuu, kuni ta'a hin jiru jechuun yaadda'eera. ''Ummanni of dagachuun gorsa kennamu yoo waan of gatu ta'e rakkina guddaatu biyya irratti uumamaa deema. Ummatnis rakkina hin taane keessa seena,'' jechuun hima. Bu'uraaleen fayyaa Itoopiyaa keessa jiran guddaa waan hin taaneef 'ummatni kana beekee gorsa kennamu dhaggeeffachuutu isaanirra jira jedha. ''Namni abdii fulduraatti qabu namni jiraachuu barbaadu hundi ofiifi maatii saatiin of eeggannoo guddaa godhuu qaban jedha,'' jechuun fayyaa yoo qabaatan lubbbuun yoo jiraatan wanta baay'ee hojjechuun danda'ama jechuun hima. Qananiisaan gamoo bakka leenjii atileetiksii Sulultaatti qabu tokko bakka namoonni dhukkuba kanaan shakkaman itti tursiifaman akka ta'u gumaacheera. Gama isaatiin, erga koronaavaayirasiin biyya seenee eegale shaakallii qofaa isaa taasisaa jira jedheera. Gorsa ogeeyyii fayyaa, kan mootummaan baaseefi Dhaabbata Fayyaa Addunyaa irraa kennamu hordofaa akka jiru dubbata. ''Ummanni tokkoon tokko of eeggannoo guddaa godhe dhukkuba kana to'achuun ni danda'ama,'' jechuun namuu yoo of eege tatamsa'ina isaa to'achuun akka danda'amu hima. Maloota dhukkuba koronaavaayirasii ittisuuf gorfaman keessaa tokko harka wal fuudhuu dhabuufi walirraa fagaachuudha. Ta'us, kana hojiirra oolchu irratti ammallee hedduu akka hafu Ministirri Muummee Abiy Ahimad dhiheenya ibsuun isaanii ni yaadatama. ''Ummanni baay'inaan hin dhagahu. Akka taphaatti ilaala wanta kana,'' jechuun Qananiisaanis waan isa mudate hima. ''Kan harka si qabachuuf sitti deemanitu jira. Kaan ammoo wajjiin footoo haa kaanu jedhee nama sitti deemutu jira. Kuni rakkisaadha. Yeroo ati hin ta'u jettu kan sitti aarutu jira.'' Kun hidhata aadaa keenyaa qabaatulleen, ummanni hanga dhukkubni kun to'atamutti murteewwan darban akka kabajamu gaafateera. Boordiin Koree Olompikii Idl- Addunyaa murtee xumuraa olomikii irratti hin dabarsiin dura ture Koreen Olompikii Itoophiyaa atileetonni hoteela seenuun olompikiif akka qophaa'an kan murteesse. Murtee kana garuu, pirezidantiin Federeeshinii Atileetiksii Itoophiyaa Atileet Daraartuu Tulluu yeroo koronaavaayirasiin tatamsa'etti ta'u hin qabu jechuun mormite. Atileet Haayilee G/Sillaaseefi G/Igzaaber G/Maariyaam pirezidantii Koree Olompikii Dr Ashabbir W/Goorgis waliin goranii turan. Dhimma ijoo dubbii ta'e irratti kan gaafanne Qananiisaan, ''Durumaan dursee wanta sirrii hin taane. Gorsa Dhaabbata Fayyaa Addunyaa kenneen kan walitti bu'udha. Akka nama tokkootti anis baay'ee itti gaddeen jira,'' jedheera. ''Ummanni biraa beekuu baachuu danda'a. Atileetota tokko tokko ta'u qaba jedhanii murteessan baay'ee itti gaddeen ture. ''Amma garuu sanis ta'e kanas dorgommiin darbee jira. Garuu taajjabbii guddaa dabarseen jira bakka kana irratti. ''Daraartuun ejjoonnoo isheetiin guutummaan guututti sirriidha. Ani dhaamsa Daraartuun fudhadha. Kan jaroota kaaniitii miti,'' jechuun Qananiisaan BBC'tti hime. Dorgommiin Olomikii atileet Qananiisaa Baqqalaaf haaraa miti. Lammiin Itoophiyaa waltajjii kana irratti guddaa hin milkaa'e isa malee kaan hin jiru. Yeroon olompikichaa dheereeffamunsaa dhiibbaa wayi akka isarratti qabaatu gaaffii dhiyeesineef, amma umuriin isaa 38 guutuufan. Kanaafuu,  Olompikiin waggaa tokko achi siiquun isaa garuu nan yaaddessu jedha. ''Waggaan tokko, lama baay'ee miti. Umuriin kiyya ganaadha. Nan qaqqaba. Yaada kiyya galmaan gahuu nan danda'a.'' Kana malees tibba kanatti dorgomiichi dabarfamu isaatti akka gammadee himeera. ''Kan Rabbi jedheetu ta'a malee kan namni jedhe hin ta'u yeroo hundaa,'' jechuun dhukkubni addunyaa yaaddesse kuni akka baduf ummanni Waaqa akka kadhatu dhaama.	https://www.bbc.com/afaanoromoo/oduu-52163620
health	Barsiistuun US barataa ganna 17f talaalli koronaa kennite hidhamte	Mana barumsaa Niiw Yoork tokko keessatti, barsiistuun ragaa ogummaa fayyaa hin qabne barataaf talaallii Covid kennuun  himatamte to’annoo jala oolfamuu ishee anga’oonni himan. Poolisiin akka jedhuti Looraa Ruussoo eeyyama talaaluu utuu hin qabaatiin akkasumas utuu maatii barataa irraa eeyyama hin argatiin, talaallii kana mana ishee keessatti kennite jedha. Aadde Russoo, ganna 54, kan baayoolojii barsiistu, jala bultii ayyaana wagga haaraatti kan to’annoo jala oolfamte, yoo yakkamtuu ta’uunshee irratti mirkanaa’e, hidhaa wagga afuriin adabamuu dandeessi. Barataan ganna 17 kun talaallicha akka barbaade himameera. Taalalliin seeraan yoo hin kennamne, balaa uumuu ni danda’a. Oggeessonni fayyaa fi hojjatoonni meedikaalaa ragaa qaban, talaalliin tokko kan guyyaan isaa itti hin dabarre ykn kan sobaa akka hin taane qoratanii mirkaneessuu qabu. Akkasumas namni talaallii fudhatu, seenaa meedikaalaa isaa gaafatamuu fi talaallii argachuun booda haalli isaa hordofamuu qaba. Aadde Russoon akkamiin akka talaallii kana argattee fi gosa isa kam akka ta’e ammatti akka hin baramne poolisiin himeera. Yeroo kanatti, lammilee Ameerikaa umurii ganna 18 gadiif talaalliin eeyyamameeru talaalli Faayzer qofadha. Talaalli kana yeroo isheen kennitu viidiyoo agarsiisu irratti Russoon “homaa hin taatu, jedheen abdadha,” jechuun barataa kanatti himti. “Kunoo. Talaallii manaa,” jechuun deebisa baratichi ammoo. Anga’oonni akka jedhanitti, maatiin barataa kanaa poolisii Nassawuu kan waaman, erga inni mana galee wanta uumame itti himee boodadha. “Talaallii of biraa qabdi ture. Akkamiin akka talaallicha argatte ammayyuu qoratama jira,” jechuun Komishinarri Poolisii Nassawuu Paatrik Raayder himeera. Daarikteerri mana barumsaa Heeriik,bakka Russoon hojjattu, ibsa baaseen, “hanga bu’aan qorannoo kana baramutti, ammaaf barsiisummaa irraa kaafamtee damee biraatti dabarfamteetti,” jechuu isaa CBS New gabaaseera. Aadde Russoon eeyyama malee shakala hojii tokko gaggeessuun himatamte. Amajjii 21 irratti mana murtiitti ni dhiyaatti jedhame karoorfameera.	https://www.bbc.com/afaanoromoo/oduu-59877559
politics	Dhimmoota ijoo marii nagaarratti mootummaafi humnoota Tigraay waldhabsiisuu danda’an	Waraana Kaaba Itoophiyaa waggaa lama guutuuf guyyoota muraasa hafe mariin xumuruuf torban kana yeroo jalqabaaf mootummaan Itoophiyaafi humnoonni Tigraay Afrikaa Kibbaatti marii eegalaniiru. Qaamoleen waraana keessa qooda fudhatan marii kanarraa waan eegan qabu. Haata’u malee, waraanni waliinii Itoophiyaa akka furmaata hin arganne wantoonni danqaa ta’uu malan jiru. Dhimmoonni qaamolee lamaan walitti fiduu danda’anoo kami? Wantoota danqaa ta’uu malan irraa haa eegallu: Bakki kuni humnoota Tigraayifis ta’e Amaaraas barbaachisaadha. Humnoonni Tigraay bakka kana ‘Lixa Tigraay’ jechuun waamaniifi humnoonni Amaaraa ‘Walqaayit Xagadee’ jedhan faayidaan siyaasaafi dinagdee qabu olaanaadha. Bakki kuni Itoophiyaa, Sudaaniifi Ertiraa daangessa. Bakki qotisaaf mijataa ta’e kuni Saliixiin baay’inaan itti oomishama. Oomishi kuni bunatti aanee sharafa alaa biyyaaf kan argamsiisudha. Humnoonni TPLF waraana dura bakki kuni daangaa Naannoo Tigraay akka ta’e eeruun bulchiinsa isaanii waraana dura turetti akka deebi’u morkatuu malu. Humnoonni Amaaraa immoo bara bulchiinsa ADWUI, TPLF’n durfamu bakkicha Tigraay jala galuu dura ummati Amaaraa kan keessa jiraatu ta’u ibsuun falmuu malu. Yeroo ammaa waraana kanarratti olaantummaa fudhachuun isaa kan ibsamuufi daandii Maqalee geessurra kan jiru waraanni federaalaa, humnoonni Tigraay waraana akka hiikkatan gaafachuu mala. Aangawoonni mootummaa federaalaa fi deeggartoonni isaanii ‘biyya tokkotti waraanni lama jiraachuu hin danda’u?’ jechuun yeroo ibsan dhagahamaniiru. Yeroo ammaa ‘raayyaa ittisaa Tigraay’ jechuun humna hidhaterraa loltoonni meeqa akka jiraniifi hammi meeshaa waraanaa jiru beekamu baatus, mootummaa federaalaaf balaa ta’e itti fufuun isaa waan hin oolle. Sababa kanaaf Tigraay qaama mootummaa federaalaa ta’u ibsuun mootummaan meeshaa akka hiikkatan gaafachuu danda’a. Dhimma kana garuu TPLF faallaan ilaala. Humnoota ‘diina’ jedhaniin marfamanii akka jiran ibsuun gaaffii meeshaa lafa kaa’aa jedhu salphaatti fudhachuu diduu malu. Ertiraan marii nagaa kanaan hin fayyadamu jettee yoo yaadde milkaa’inni marii kanaa gaaffii keessa galuu mala. Fedhiin Ertiraa maal taanaani loltuu ishee gara Tigraay kan ergite? Asmaraan jiraachuun TPLF nageenya kiyyaaf yaaddoodha jechaa turtettii. Rokeetiiwwan waraanni yeroo eegale TPLF gara Asmaraa dhukaase agarsiistuu ta’u danda’u. Dabalataan garuu waldhibdee Ertiraan TPLF waliin qabdu sababa biraati jedhu xinxalaan siyaasaa Abduraahimaan Sayid. Akkasumas TPLF siyaasa Itoophiyaa keessatti dhiibbaa uumee akka hin fufne Ertiraan barbaaddi. Dhimmi biraa dhimma lafaati. Waraana Itiyoo – Ertiraa booda lafa Ertiraaf murtaa’e bulchiinsi TPLF’n durfamu didee ture. Sababa kanaaf fakkaata lolli Kaaba Itoophiyaatti yeroo eegale lafa kana dura waliigaltee Aljersiin murtaa’ef dabalatee lafa hedduu kan to’atte. Fakkeenyaaf akkaataa waliigaltee Aljersiin Zaalaambassaan qaama Itoophiyaati. Amma garuu lafi kuniifi kaan daangaarraa jiran Ertiraa jala jira. Sababa kanaaf lafi Ertiraafi Tigraay daangessu raayyaa ittisa biyyaa Itoophiyaan eegamuu qaba jechuun gama Ertiraatiin yaadi dhihaachuu danda’a. Ertiraan osoo TPLF diina jettuu ‘hin dhabamsiisin’ akkasumas lafi kiyya jettu harka ishii jala galchuu osoo hin mirkaneessin Pirezidant Isaayyaas adeemsa mariin furuuf jedhu fudhachuu danda’uu? Waraanni kuni akkuma eegaleen mootummaan oppireeshinii Tigraayitti eegale ‘’olaantummaa seeraa kabachiisuu’’ jechuun waama ture. Kaayyoon ‘’olaantummaa seeraa kabachiisuu’’ miseensota TPLF seeraan barbaadaman to’annoo jala oolchuu ture. TPLF tarree shororkeessummaan jala seenuun ala mootummaan dura taa’aa TPLF Dr Dabratsiyoon fi kaan dabalatee biyya ganuun himate ajaja hidhaa itti baaseera. Namoonni mootummaan federaalaa yakka jabaan barbaadu hidhee mana murtii dhiheessamoo waraanichaaf furmaata siyaasaa barbaaduuf isaan waliin hojjeta? Waa’ee gargaarsa namoomaafi tajaajilota bu’uuraa Mariin Kibxata eegale Dilbata yeroo xumuramu qaamoleen lamaan dhimmoota gargaarsa namoomaa dhiheessuufi tajaajiloota bu’uura bakkatti deebisurra waan haaraa jiraachuu mala. Ajandaan kuni kan TPLF qofa osoo hin taane ajandaa jalqabaa biyyoota Lixaatis. Mootummaan federaalaas lammiilee Tigraay keessa jiraniif deeggarsa dhiheessuun ‘waan mariif dhihaatu miti’ jedheera. Guyyaa mariin eegale MM Abiy Ahimad waliin bilbilaan kan haasa’an Ministirri Dhimma Alaa US Antonii Biliinkan walitti bu’iinsa atattamaan dhaabuun deeggarsa namoomaa danqaa hin qabne akka jiraatu gaafataniiru. Mootummaan Itoophiyaa ibsa baasen bakkeewwan Tigraay keessa to’atetti deeggarsa namoomaa dhiheessuuf akka dalagaa jiru ibseera. Haa ta’u malee, mootummaan bakkee TPLF to’ate jirutti tajaajiloota bu’uuraa ni gadhiisaa? Hin beekamu. Dhaabbileen mirga namoomaaf falman waraana Kaaba Itoophiyaan yakki yakka waraanaan qixxaatu raawwatu hin oolle jedhaniiru. Ajjeechaan jumlaa, bu’uura seeraa malee ajjeesu, haleellaa saalaa, dararaa, hidhaa, saamicha akkasumas qabeenya ummataa mancaasun yakkawwan waraana kanaan dalagamanidha. Yakkawwan waraanaan raawwatamaniif akkamiin seeraan gaafatamuu danda’u? Eenyu dhimmicha qorata? Akkamiinis hojiirra oola kan jedhu gaaffii ta’us qaamoleen lamaan sadarkaa qajeelfamaan seera duratti dhiheessuuf waliigaluu danda’u.	https://www.bbc.com/afaanoromoo/articles/c7251pl17kjo
sports	Waancaa Addunyaa eenyu akka mo’atu tilmaamuuf wantoota gargaaran	Waancaa Addunyaa 2022 Qaataar qopheessaa jirtu biyya kamitu fudhata? Kun gaaffii namoota hedduuti. Namoonni tokko tokko xiinxala ispoortii hordofanii eenyu akka fudhatu tilmaamuu yaalu. Namoonni kaan ammoo ‘mallattoo agarsiiftuu’ barbaadu. Abdii isaanii ‘tolcha’ [Asmaat] irra kanneen godhataniifi hubannoo nam-tolchee /Artiifishaal Intelijensii (AI) gargaaramanis jiru. Bu’aa kubbaa miilaa tilmaamuun dhugaadhumatti salphaa miti. Ta’us tilmaama sababa irratti hundaa’e kennuun ammoo baayyachaa jira. Warri eenyu akka mo’atu tilmaamuun [Qumaara] ykn Tirgaatiin maallaqa qabsiisanii nyaatan heddummaataa jiranis kanumaafidha. Dhaabbileen maallaqaa moodeelii gara fuula duraa tilmaamu qopheessanis, bu’aan kubbaa haala hin eegamneen jijjiiramuun isaa yeroo isaan kasaarsu mul’ateera. ‘Humna Tolchaa/Toshaa [Asmaatii] fayyadamuun waan gara fuula duraa tilmaamuu akka danda’an warri amanan, bu’aa kubbaa tilmaamuuf yeroo yaalan ni jira. Fakkeenyaaf, Atoos Salamoon warra Biraazil haa fudhannu. Weerarri Koronaavaayirasii akka ka’uufi Raashiyaan Yukireeniin akka weerartu dursee akka bare dubbata. Tarii Waancaa Addunyaa eenyu akka mo’atus ni raaga. Kubbaan taphattoonni, leenjistoonniifi gaazexeessitoonni walitti qabamanii mariyachuudhaan kan mo’atu tilmaamu. Yeroo hedduu ammoo tilmaamni isaanii dogongora ta’a. Waancaan Addunyaa qophii guddaa haalaan eegamudha. Waancaan Addunyaa 2022 Qaataar keessatti gaggeeffamaa jiru daawwattoota biliyoona shan akka qabu FIFAN beeksiseera. Yunaayitid Kingdam (UK) keessatti xiinxalaan dinagdee Piroofeesar Roobert Saayiman, “namoonni keessumaa maallaqa kan argatan yoo ta’e Tirgaatti [Qumaaratti] ni gammadu,” jedha. Waancaa Addunyaa tilmaamuuf rakkisaa ta’us, daawwattoonni garuu ‘Qumaara’ qabsiifachuu irraa duubatti hin deebiyan. Fakkeenyaaf, Sa’ud Arabiyaa Arjentiinaatiin, Jappaan ammoo Jarmaniin ni mo’atu jedhanii tilmaamuun rakkisaa ture. Walumaagalatti tooftaawwan ajaa’iboo Waancaa Addunyaa kan mo’atu tilmaamuudhaaf daawwattoonni gargaaraman akka itti aanutti dhiyeessineerra.   Shallagni kompiitaraafi Artiifishaal Intelejensii fayyadamuun abbaa Waancaa Addunyaa mo’atu tilmaamuuf yaalamuutti jira. Dhaabbanni Yunaayitid Kingidam (UK) Alleen Teriing jedhamu warra qorannoo taasisan keessatti argama. Saayintistoonni taphoota Waancaa Addunyaa 64 fayyadamuudhaan shallaggiiwwan kompiitaraa 100,00 hojjetaniiru. Kanaaf kan gargaaraman ammoo bu‘aawwan darbanidha. Tilmaamni sadarkaa tokkoffaa kan kennameef kan si’a shan injifatte Biraaziliifidha. Itti aansuudhaan Beeljiyeemiifi si’a lama kan mo’atan Arjentiinaafi Firaans wancaadhaaf eegamu jedhee ture. Haata’u malee, Beeljiyeem dorgommii ramaddiirra darbuuyyu hin dandeenye. Dhaabbatichi shallaga kompiitaraan deeggarame kaa’us, “Tilmaama keenya hordofee namni kamiyyu ‘Qumaara’ akka hin qabsiifne, sababiin isaa ammoo kubbaa tilmaamuun rakkisaadha,” jechuun akeekkachiiseera. Kanaan dura dhaabbileen Goldman Saachis, UBAS, ING jedhaman tilmaama Waancaa Addunyaa lama taasisaniin tilmaamni isaanii osoo hin milkaa’iin hafeera. Landanitti kan argamu Libiiriyam Kaappitaal Waancaa Addunyaa kan bara 2014 fi 2018 eenyu akka mo’atu tilmaamuu danda’eera. Haata’u malee, tilmaama guutummaan guutuutti amansiisaa ta’e kennuun hin danda’mu jedhee amana. Dhaabbanni Kileement jedhamu akka jedhutti, gareen tokko carraan mo’achuu isaa harka dhibba keessaa 45 tilmaamuun danda’amullee 55 ammoo carraa kilabishaarratti kan hundaa’e ta’a. Bineensonni Falfaltuu/Asmaatenyaa ta’an eenyu Waancaa Addunyaa akka mo’atu tilmaamuu danda’an himamuuf jiru. Paandaawwan [lubbu qabeettii simbira fakkaattu garaa jala adii taate], gaalawwan fi gosa qurxummii Oktopas jedhamu ni eeramu. Pool Ze Oktoopas’ jedhamuun qurxummiin beekamu erga eenyu Waancaa Addunyaa akka mo’atu sirriitti tilmaamee as Waancaa Addunyaa warra mo’atan biros sirriitti tilmaama jedhamee yaadama. Qurxummiin kun saanduuqa alaabaa biyyoota lamaanii qabuti dhiyaataaf. Saanduuqawwan lamaanuu keessa ammoo nyaatatu taa’aaf. Biyya alaabaa ni mo’ata jedhu dibame keessa seena. Yaalii si’a 14 taasisee si’a 12 tilmaamni qurxummichaa sirrii ta’eera. Qurxummiin kun yeroo ammaa lubbuun hin jiru. Saayintistoonni akka jedhanitti, qurxummiin kun kubbaa miilaa eenyu akka mo’atu kan ittiin beeku humna ‘Falfaluu’ ykn [Asmaatii] hin qabu. Qurxummiin uumama isaa keessatti wanta suuraawwan sarara dalgee qaban caalaa kan sarara qajeelaa qabu filatu. Filannoowwan alaabaa dhiyaataniif keessaa warra sara qajeelaa/qixaa ta’e kan filateefis kanaafidha. Saayintistoonni qumaara hin jajjabeessan. Piroofeesar Saayimasns akka jedhanitti, tilmaama sababii irratti  gargaaramuun ogeessonni (bookmakers) 'Qumaara' qabsiisan filannoo foyyaa'aa qabu. Ogeessonni kunneen tilmaamni isaanii sirri ta'uu yoo baate maallaqa waan kaffalaniif , tilmaama sirrii ta'e kennuudhaaf carraaqqii guddaa aasisu. Gareewwan akka mo'atan tilmaamni kennameef mo'achuus, mo'amuus ni danda'u. Haata'u malee, tilmaamni sababa irratti hundaa'e carraa mo'achuu jiru akka ol ka'u taasisa jedhamee amanama. Waancaan Addunyaa bara 1930 Yuraagaayiin erga jalqabamee asitti wantonni hedduun jijjiiramaniiru. Baroota darban keessa biyyoota dorgommiif dhiyaatan 79 keessaa kan mo'atan saddet qofaadha. Biraazil (si'a shan), Xaaliyaaniif Jarman (si'a afur) Faransaay, Yuraagaay fi Arjentiinaa (si'a lama), akkasumas Ispeen (si'a takkaa) mo'atan. Erga bara 1978 as waancaa kan hin argatiiniifi biyyoonni Tapha marsaa dhumaatti kan makaman sadiidha. Biyyoonni ardii ofii isaaniin ala deemanii Waancaa Mo'atan Biraazil, Jarman fi Ispeenidha. Biyyi Afrikaa hanga dhumaatti deeme garuu hin jiru. Eeshiyaa irraa xumura walakkaa kan qaqqabdee beektu Kooriyaa Kibbaa qofadha. Erga bara 1982 as Jirman irraa ykn Xaaliyaan keessaa Waancaa Addunyaa taphataan tokko irratti hin hirmaatiin hin jiru. Kanaafidha Waancaa Addunyaa irratti kan maqaan Baayer Muniik fi Inter Miilaan irra deddeebiin kan ka'uuf.Waancaa Addunyaa Qaataar irratti Baayer Muniik taphattoota 17 hiriirsiseera. Inter Miilaan ammoo taphattoota ja'a qaba. Egaa Waancaa Addunyaa bara 2022 Qaataar qpheessite kana eenyutu fudhataa?	https://www.bbc.com/afaanoromoo/articles/c1dgj9zyv7po
health	Koroonaavaayiras: 'Nu Baraari' - sirna Waaqa araara kadhachuu Oromoo	"Dhibeen Koronaavaayirasii kuni erga gara Itoophiyaa seenuun dhagahamee, uummanni aadaa fi duudhaa dur itti dhimma bahuun, kaan araara Waaqaa kadhata, kaan nurraa dabarsi jedhee iyyee iyya dabarsa. Tibba kanas Godinoota Oromiyaa adda addaa keessatti sirni 'Nu Baraari' jedhamu kadhaa waaqa dhageessisuu malkaa, dirree fi tulluutti bahuun kadhatamaa jira. Bakka adda addaatii namoota walitti yaa'anii sirna araara waaqaa kadhachuu kana gaggeessaa turan dubbifneerra. Obbo Nugusee Gammachuu namoota sirna kanarratti hirmaatan keessaayi. Isaanis dhibee hamaan amma gara biyya keenyaa dhufe kana 'nurra dabarsi' jennee kadhanne jedhu. ""Yaa Rabbi nuuf araarami, nu hiiki, nu dhiisi. Xiqqaa keenya, guddaa keenya nuuf araarami jennee kadhanne,"" jedhu. Killa feessee Rabbiyyoo sitti dheesse (2x) jechuun kadhatu. Akka Obbo Nuguseen jedhanitti araara waaqaa kadhachuu kana maddiitti balaa dhufe Kanaan waan walqabatu abbootiin Gadaa murtiis ni kennu yookan ni seerratu.. ""Har'alleen murtii kenninee jira. Dhibee amma dhufe kanaaf jecha namni akka walirraa fagaatu, akka harka wal hin fuune, akka Lafa Gabaatti walitti hin baayyanne, warri cidha barana qaban akka cidha isaanii dabarsan  murree jirra.Awwaallis yo jiraate namni akka xiqqaatee gaggeessu murteessine"" jedhan. Aanaa Kofalee irraa sirna 'Nu Baraarii' kanarratti kan hirmaatan Obbo G/Amlaak Guyyees waaqatti balleessaa keenya itti himannee Rabbii dhiifama gaafannee galle jedhu. ""Dhibee hamaa amma biyyatti dhufe kana akka nurraa buqqa'u waaqa kadhanne. Biyya keenyarraa, addunyaarraa buqqisi jennee kadhanne,"" jedhan. Waan jedhanii Malkaatti araara kadhatan yoo himanis ""Saayya muchi afurii Rabbi muddii nufuri Killaan bahee sirraan dahee killa beessee sitti dheessee Rabbiyyoo Kombolchi Toora jiraa Tokkichi moo'e sumaa"" jennee Rabbi araara gaafanne jedhan. Sirna waaqa araarfachuu kuni Rabbiin badii namni dalageen dheekamee adabbiidhaaf akka dhukkuba kana buusetti wana fudhatamuuf badii keenya hin ilaalini adabbii kana nurra dabarsi ergaa jedhu qaba. Nubaraarii kanarratti dubartoonnis Siinqee qabatanii malkaa bu'anii kadhata araara dhiheeffatan qabu. Aadde Girjaa Aannotaa jiraattuu aanaa Shaashamannee sagantaa 'nu baraarii' kanarratti hirmaatani. ""Maraaroo, Araaroo Rabbiyyoo, rabbi araara hin didu Araaroo…. jennee waaqa araara kadhanne. Dubartiinimmoo yoo kadhatte Rabbi biraa hin dhabdu. Duris yeroo rakkoo kadhannee furamne, ammas yoo kadhanne irraa milkoofna jennee sagantaa kana gaggeesine,"" jedhan. Yunvarsiitii jimmaati Qorataa seenaa kan tahan Dheeressaa Dheebuu (PhD), sirni 'Nu baraarii"" kuni achii dhuftee duudhaa Oromoo keessa kan turedha jedhu. ""Ummanni Oromoo yeroo dhibee hamaan akka Golfaa dhufu, yeroo roobni badu sirna kana qopheessee malkaa fi tulluutti bahee kadhata. Yeroo dhibeen akka ammaa kuni dhufu yeroo baayyee Tulluurratti kadhatama,"" jedhan. ''Yeroo rakkoo hamtuun akkanaa biyyatti dhufe farda luugamanii, sangaa camadanii, dhiiraa dubartiidhaan bahanii araara kadhatu. Ijoollee xiqqoon, Durbi qarreen, jaartiin cifireen, jaarsi Gadamoojjiiin kan gulantaa Gadaa keessa jiru hundi bahanii kadhatu. Yoo caama ta'e rooba kadhatu, yoo dhibeen dhufe nubaraarii kadhatu,"" jedhan. Ummanni Oromoo durirraa kaasee rakkoowwan hamoo isa mudachaa ture sirna nubaraarii kanatti dhimma bahaa turuus himan."	https://www.bbc.com/afaanoromoo/oduu-52253037
politics	Lola Tigraay Itoophiyaa keessaa: Abbaan Alangee namoota 167 irratti ajaja hidhaa baasuu isaa beeksise	Waldhibdee Naannoo Tigraayitti uumameen walqabatee Abbaan Alangee Federaalaa namoota 167 irratti ajaja hidhaa baasuu isaa ifa godhe. Kuni kan ibsame guyyaa Wiixataa Abbaan Alangee Federaalaa Geediyoon Ximootiwoos (Dr) fi Dubbii Himaa Labsii Yeroo Muddamaa Tigraayiifi Ministir Di’eetaa Ministeera Dhimma Alaa Reediwaan Huseen ibsa waloo kennaniini. Abbaan Alangee ibsa kennameerratti humnoota TPLF’n wantoonni raawwataman seera biyyattiin yakka guddaan kan gaafachiisanidha jedhaniiru. Haleellaan Raayyaa Ittisa Biyyaarratti raawwatan jedhan ''humna ofirraa ittisuu mootummaa dadhabsuuf raawwatame'' yakka jedhuun kan gaafachiisu ta’uu akeekaniiru. Haleellaan rokeetii magaalota Baahirdaariifi Gondar irratti raawwates yakka shororokeessummaan kan gaafachisuudha, jedhan Abbaan Alangee federaalaa. Dabalataan, sirna heera biyyattii diiguun, hidhatanii fincila kaasuun, akkasumas yakkoonni biyya ganuu raawwachuu isaanii abbaan alangee dubbataniiru. Kana hordofees Abbaan Alangee shakkamtoota hedduurratti ajaja hidhaa baasuu isaa beeksiseera. Hanga yoonaa poolisii federaalaafi abbaa alangeetin adda kan baafaman shakkamtoota 167 irratti ajajni hidhaa bahu himaniiru. Kanneen keessaa to’annoo jala kan oolan akka jiran abbaan alangee dabalanii ibsaniiru. Kanaan alas shakkamtoonni biyya alaa jiran biyya jiranirraa dabarfamanii akka kennaman mootummaan gaafachuu isaa ibsuun, hojimaatni akkanaa yeroo fudhachuun waan baramedha jechuunis ibsan. Namootaan alattis qabeenyi kaampaaniiwwan TPLF waliin hidhata qabu jedhaman 38 akka hin sochoone dhorkaan irra kaa’amuu yaadachiisaniiru Abbaan Alangee Federaalaa. Kaampaaniiwwan kunneen namoota hedduu qacaranii kan jiraachisan ta’u hubachuun sochii guyyuu dhaabbilee kana itti fufsisuuf manni murtii federaalaa kaampaniiwwan kan bulchuuf bulchiinsa imaanaa akka muudu beeksisaniiru. Dhorkaan kaa’ame kaampaaniiwwan qabeenyaafi qarshii akka hin dabarsine yookiin TPLF’f deeggarsa akka hin taasisne ta’u hubachiisan. Abbaan Alangee TPLF magaalaa Finfinneefi bakkeewwan biyyattii birootti haleellaa shorokessuummaa akka raawwatu danda’u jiraattotarraa eeruun nu gaheera jechuun dubbataniiru. Kana hordofees qorannoo taasifameen magaalaa Finfinneetti shakkamtoota 343 to’atamuufi kanneen keessaas 160 kan ta’an wabiin gadhiifamuu isaanii ibsaniiru. Poolisiin eeruu isa gahu hordofee sakatta’iinsa taasifamuurratti komiin isaan dhaqqabaa akka jiru kan himan Abbaan Alangee, ''komii dhihaatan of eeggannoo guddaan hordofna, adeemsi komii itti fudhatamu poolisii Finfinneefi Poolisii Federaalaatti qophaa’aa jiru,’’ jedhan. Toorri bilbilaa yaada itti fudhataniifi deeskonni qopha’aniiru. Kunneenis dhaabbilee mataa isaaniitin ifa taasifamu jechuun ibsan. Gareewwan mirga namoomaa akka Aminastii Intarnaashinaal akkasumas kaan Kaaba Itoophiyaatti sarbamni mirga namoomaa raawwachuu gabaasuu isaanii hordofee, mootummaan qorattootaafi abbootii alangee gara Kaaba Itoophiyaatti erguu Abbaan Alangee dabalanii ibsaniiru. Qorannoon kuni of eeggannoo guddaan akka raawwatu ibsuun, qorannoon gaafa xumurame bu’aan qorannoo ummataaf ifa taasifama jedhan. Ibsa kaleessaarratti Ambaasaaddar Reediwaan Huseen gama isaaniin, magaalota gurguddoo dabalatee lafni Naannoo Tigraay gara caalu Raayyaa Ittisa Biyyaa jala akka jiru himaniiru. Aksuum, Adwaa fi Addigraatimmoo dhihoo TPLF harkaa kan ‘bilisa bahanidha’ kan jedhan Ambaasaaddar Reeduwaan, magaalaa guddoo naannichaa kan taate Maqalee to’achuuf raayyaa Ittisaan fageenya 50km-60km marfamteetti jedhan. Ambaasaaddar Reeduwaan dabaluun akka dubbatanitti, humnoonni TPLF bakkeewwan gadhiisanii bahuu yeroo dirqaman bu’uuraalee misoomaarratti miidhaa geessisaa baqatani jedhan. Akka fakkeenyaattis, buufata xiyyaaraa Aksum irratti miidhaan akka gahu taasifamuu, akkasumas yoo xiqqaate riqichoonni jaha diigamuufi daandiiwwan qotamuu isaanii himan. Ambaasaaddar Reduwaan ''jiraattonni Maqalee dhugaa kana hubachuun, namaafi qabeenyarratti miidhaan akka hin dhaqqabne hoggantoota TPLF dabarsanii kennuu qabu,'' jedhan. Dura taa’aan Gamtaa Afrikaa fi pirezidantiin Afrikaa Kibbaa Siriil Raamaafosaa jila akka ergan yaadachiisuun, MM Abiyyis jila kana kan dubbisan Gamtaa Afrikaafi hoggantoota Afrikaaf kabaja jirurraa kan maddedha jedhan. Ta’us, ‘’humnoota TPLF waliin garuu akka qaama seera qabutti lakkaa’anii mariin waliin taasifamu hin jiraatu,'' jedhaniiru. Mootummaa federaalaafi dhaaba Naannoo Tigraay bulchu TPLF gidduu waldhibeefi himannaan yeroo dheeraaf ture, xumura waggaa darbe naannichi ajaja mootummaa federaalaa malee filannoo gaggeessinaan hammaate. Buufata waraanaa Raayyaa Ittisa Biyyaa Naannoo Tigraay jiruurratti haleellaa raawwate ibsuun, MM Abiy Ahimad tarkaanfiin waraanaa akka fudhatamu ajajuu isaanii hordofee, humnoota federaalaafi TPLF'f amanamoo ta'an gidduu erga lolli eegale torban sadiif deema. Oppireeshinii torban muraasa darbaniif taasifameen, humnoonni nageenyaa federaalaa magaalota gara garaa to’achuun isaanii kan ibsame yoo ta’u, Maqaleetti qajeelaa akka jiranis ibsameera. MM Abiy Ahimad raayyaan gara Maqalee qajeeluu dura miidhaa gaha jedhame hambisuuf, humnoonni naannoo Tigraayiifi qondaaltonni TPLF harka akka kennan Roobii boru kan xumuramu sa’aatii 72 kennuun isaanii ni yaadama. Haa ta’u malee, bulchaan naannichaa waamicha MM Abiy akka hin fudhanneefi lola akka itti fufan gabaafameera.	https://www.bbc.com/afaanoromoo/oduu-55058992
health	Koronaavaayiras: Balaan gosa Koronaavaayirasii haaraa saayintistoota dhiphisaa jiruu maali?	"Akaakuun koronaavaayirasii haaraan Afriikaa Kibbaatti argame darbee biyyoota biroo kanneen akka UK keessattis babal'ateera. Balaa vaayirasii haaraa kanaan dhufu baruuf saayintistoonni akkaan dhiphataniiru. Vaayirasii dhibee Covid-19 fidu dabalatee gosoonni koronaavaayirasii hunduu maatii tokkorraa baayyataa dhufan. Qacceen sanyii koronaavaayirasii kun weerarri erga dhalatee booda yeroo mara baayyata. Vaayirasichi bifa weeraraan erga faca'ee booda bifa jijjiirratee, haaraa ta'ee marroo biraan weerara eegaluun amaluma isaati. Vaayirasiin kun amalasaa keessatti wayita akaakuu haaraa uummatu, kaan kan duraa caalaa dhala namaa hubu, kaan ammoo jireenyuma vaayirasichaa mataasaa kan balleessuudha. Yeroo ammaa akaakuun vaayirasichaa kumaan lakkaa'aman jiru, eksipertoonni garuu muraasa isaaniirratti xiyyeeffachuun qorachuu itti fufaniiru. Isaan keessaa tokko akaakuu vaayirasichaa Afriikaa Kibbaa jiru, 501.V2 kan jedhamuudha. Akaakuun vaayirasii inni Afriikaa Kibbaa seelii walhoru kan E484K jedhamu of keessaa qaba. Kan tibbana UK keessatti argamee saayitistootaan qoratamaa jiruun adda addummaa qaba. Lameenuu akkaan kan tatamsa'aniidha, daafoo kanaan uggurri hamaan hawaasarra kaa'amuu waan danda'uuf kunis rakkoo hamaa kan biraadha. Akaakuun koronaavayirasii haaraan inni UK, 'Kent' keessatti argame bu'a qabeessummaa talaalliiwwan yeroo ammaa haaraa argaman irratti dhiibbaa uumu hin qabu, kan Afriikaa Kibbaa garuu ni sodaachisa jedhu saayintistoonni. Haata'u malee vaayirasii haaraan kun talaallicha hojiin ala godha jedhanii dubbachuuf yeroon ganaadha, qorannoon haalaan barbaachisa. Saayintistoonni akaakuu vaayirasichaa haaraa Afriikaa Kibbaa kan maqaa N501Y jedhamuun beekamu irratti talaallii Pfizer yaalaniiru, saamuuda dhiiga namoota 20 fudhachuun. Akkaataa yaalii taasifame kanaan talaallichi vaayirasii haaraa kanarratti hojjeteera. Garuu ammallee qorannoo hedduutu barbaachisa, sababiin isaa akaakuu haaraan Afriikaa Kibbaa keessa jiru kana qofa miti waan ta'eef. Dr Simon Clarke Yuuniversitii Riidiing keessatti ogeessa seelii maayikiroobaayooloojiiti. ''Akaakuun koronaavaayirasii haaraan Afriikaa Kibbaa kan duraarraan waa baayyeen adda. Pirotiiniin vaayirasicha keessatti argamu guddaadha. Kun baayyee nu yaaddessa'' jedhan. Pirotiiniin koronaavaayirasii qaama namaa keessa saffisaan akka seenuuf isa fayyada. Talaaliin vaayirasichaas pirotiinii kanarratti hundaa'uun hojjetama, gama kanaan vaayirasii haaraan kun yaaddoo guddaadha. Pirotiiniin vaayirasii haaraa kun guddaa yoo ta'e talaallii haaraan kun akka gara dhiiga namaa seenee hojiisaa akka hin hojjenne danqaa waan ta'uuf humna talaallichaa laaffisuu danda'a jechuudha. Yuuniversitiii Kolleejjii Landanitti dhimma Covid irratti kan hojjetan Pirofeesar Francois Balloux, ""Akaakuun vaayirasichaa UK keessatti argame kan maqaa E484 jedhamuun beekamu, qaamni namaa haleellaa qaama halagaarraa dhufu hubatee akka ofirraa hin qolanne godha. Kunimmoo vaayirasiin yeroo ammaa addunyaa weeraree jiru, SARS-CoV-2 jedhamu akka madinummaa qaamaa mo'atuu fi talaalliis akka dadhabsiisu godha'' jedhan. Akaakuun vaayirasii haaraan kun kan duraan ture caalaa balaafamaa ta'uusaa ragaan mul'isu hin jiru. Vaayirasicha daran akka saffisaan tatamsa'u ogeeyyiin yaada kennu, garuu maloonni ittisaa kanneen akka harka dhiqachuu, walirraa hiiquu fi golgaa afaanii fi funyaanii(maaskii) uffachuu kanaafis ni gorfama. Vaayirasiin kun yeroo ammaa Afriikaa Kibbaa keessatti, Bahaa fi Lixa Bulchiinsa Keep dhuunfateera. Biyyoota akka Awutiraaliyaa, Noorway fi Jappaan keessattis mul'ateera. UK keessatti namoonni lama akaakuu vaayirasichaa kan Afriikaa Kibbaan qabamuun mirkanaa'eera. Namoonni qabaman lameenuu, namoota tibbana Afriikaa Kibbaarraa imalan waliin hariiroo kan qabaniidha. UK'n balalii xiyyaaraa Afriikaa Kibbaarraa gara biyyasheetti kallattiin taasifamu dhorkiteetti, kan gara Afriikaa Kibbaatti imalu ammoo dhaabdeetti. Namooni dhiyeenya Afriikaa Kibbaarraa imalan yookiin ammoo kanneen imalan waliin tuttuqqaanqabaatan akka adda of-baasan itti himameera. Jaarmiyaan Fayyaa Hawaasaa fi saayintistoonni biyyattii waliin ta'uun waa'ee akaakuu vaayirasii haaraa kana qorataa jiru."	https://www.bbc.com/afaanoromoo/oduu-55583929
politics	MM Abiy Ahimad waraanni Tigraay akka xumuramu himan	Ministarri Muummee Abiy Ahimad waraanni naannoo Tigraayi keessatti gaggeeffamaa jiru “xumuramee nagaan akka bu’u” dubbatan. Abiy Ahimad kana kan jedhan sirna Wiirtuu Gabbisa Dandeettii, naannoo Oromiyaa magaala Buraayyutti ijaarame Onkoloolessa 20, 2022 wayita eebbisiisanittidha. Waraanni naannoo Tigraay Sadaasa 4, 2020 naannoo Tigraayiitti eegaluun booda gara naannoolee ollaa Amaaraafi Affaariitti baballachuun lammiileen miiliyoonaan lakkaa’aman akka bakka jireenyaasaanii buqqaafaman taasiseera. Waraannii waliigaltee namoomaatiif jecha erga baatiiwwan shaniif dhaabbate tures, Hagayya keessa deebii’ee yeroo sadaffaaf eegaluun lolli cimaan gaggeeffamaa jira. MM Abiy garuu “Haalli Kaaba Itoophiyaa jiru xumura ni argata, nagaanis ni bu’a. Bara baraan wal waraana itti hin fufnu. Yeroo gabaabaa keessatti obboloota keenya Tigraay waliin nagaa fi misoomaaf akka waliin dhaabannu abdiin qaba,” jedban. Itti dabalunis MM Abiy lammiilen Itoophiyaa amantii fi sanyiin wal-qoqqooduu dhiisanii guddina biyyaaf akka wal-ta’uun hojjataniif waamichas dhiyeessaniiru. Haaluma walfakakatunis mootummaan Itoophiyaa marii nagaa Onkoloolessa 24 Afrikaa Kibbaatti gaggeeffamuuf jiru irratti waamicha Komishiniin Gamtaan Afrikaa dhiyeesse fudhachuu isaa Kamisa Onkololeessa 20, 2022 beeksisee ture. Gorsaa Nageenyaa MM Abiy Ahmad kan ta’an Ambasaaddar Reedwaan Huseen, “Mootummaan Itoophiyaa marii nagaa buusuu Afrika Kibaattii gaggeeffamu irratti hirmaachuuf qophii ta’uu irra deebin mirkaneessa” jechuun fuula tiwitara isaanii iratti barreessan. Kanaan duras mariin nagaa Komishinii Gamtaa Afrikaatin durfamu Afrikaa Kibbaatti ni gaggeeffama jedhamee ture sababa rakkoolee ‘lojistikiitin’ jedhamuun yeroo hin beekamnetti darbuunsaa ni yaadatama. Amma immoo Gamtaan Afrikaa marichi akka itti fufuuf gaafa Onkoloolessa 24tti beellama qabachuu gama mootummaa Itoophiyaa irraa dhagahamera. Marii nagaa Afrikaa Kibbaatti gaggeeffamuf jira jedhame kana ilaalchisee mootummaa itoophiyaatiin alatti gama humnooti Tigraayin hanga ammaatti waanti jedhame hin jiru. Waraannni Kaaba Itoophiyaatti irra deebin Hagayya eegaleen waraanni Itoophiyaa magaalota akka Shiree fi kanneen biroo to’achuu jalqaba torban kanaa beeksisee ture. Waarana kaabaa biyyattitti gaggeeffamaa jiru kanaanis waggoota lamaan darban keessatti namoonni kumaatamaan lakkaa’aman du’ufi miliyoonooti buqqaafamutu himama.baatu.’’	https://www.bbc.com/afaanoromoo/articles/cv29nd7erxlo
politics	Lola Tigiraay: Ameerikaaan loltoonni Eertiraafi humni naannoo Amaaraa Tigiraay keessaa bahuu qabu jette	"Ameerikaan naannoo Tigiraay keessa jiru kan jedhaman loltoonni Eertiraafi humni naannoo Amaaraa naannicha keessaa bahuu qabu jette. Ameerikaan kana kan jette naannoo Tigiraayitti ajjeechaan raawwatameera kan jedhuufi waliigalatti haalli naannicha keessaa yaadessaa tahuu ibsa eeru yeroo baastettidha. Loltoonni Eertiraafi humnoonni naannoo Amaaraa naannichaa bahuun tarkaanfii murteessaa jalqabaati kan jedhe ibsi ministera dhimma alaa Ameerikaa kun, humnoonni lolicha keessatti hirmaatan tarkaanfii humnaa fudhachuu irraa of qusachuun naannichatti deeggarsi namoomaa akka dhiyaatu eeyyamuu qabu jechuun gaafata. Mootummaan federaalaa Itoophiyaa fi Eertiraan loltoonni Eertiraa naannicha keessa hin jiran haa jedhaniyyuu male wajjirri dhimma alaa Ameerikaa garuu loltoonni Eertiraa naannicha keessa jiran gadhiisanii akka bahan gaafachuunsaa ni yaadatama. ''Ajjeechaan qaama garaagaraan raawwatamu, humnaan buqqaasuu, haleellaa saalaafi gochoota mirga namoomaa sarban biroo cimsinee balaaleffanna'' jedhe ibsa kaleessa baaseen. Ibsi Antoonii Biilinkin kan bahe dhaabbatni mirga namoomaaf falmu Aminestii Internaashinaal magaalaa Aksumitti loltootni Eertiraa namoota nagaa 200 ajjeesaniiru gabaasa jedhu baasuu hordofeeti. Aminestii Internaashinaal gabaasa Jimaata baaseen ajjeechaan loltootni Eertiraa magaalaa Aksumitti raawwatan yakka namoomaa irratti raawwate tahuu danda'a jedhe.Miniseerri Dhimma Alaa agamasaatiin gabaasni Amnistiin baase kun, ""odeeffannoo guutuu hin taaneefi mrutaa'aa ta'e qofaratti hundaa'uun qophaa'ee kan dhiyatedha,"" jechuun qeeqeera. Ministeerichi gabaasichaaf odeeffannoon akka galteetti fayyadame baqattoota Baha Sudaan jiraniifi namoota magaalaa Aksum keessa jiraatan muraasarraa bilbilaan sassabame waan ta'eef guutuu miti jechuun, baqattoota odeeffannoo kennan kana keessa loltoota TPLF duraaniis keessatti argamu jedheera. Haaluma walfakkaatuun Ertiraanis gabaasa Aministii kana hin fudhadhu jettee jirti. Ministirri Beeksisaa Ertiraa Obbo Yamaanee Gabramasqal fuula tiwiitara isaaniirratti akka barreessanitti, gabaasichi namoota buufata baqattootaa Sudaan keessa jirutti argaman 31 irratti kan hundaa'edha jedhan. ""Namoonni kaampii baqattootaa sana keessa jiran garri caalan milishoota TPLF ajjeechaa namoota nagaa Maayikaadiraa irratti hirmaatan ta'uunsaanii beekamaadha,"" jechuun fuula tiwiitara isaaniirratti baasaniiru. Ministirri Dhimma Alaa Ameerikaa Antoonii Biliinken ibsa kaleessa kennaniin rakkoo naannoo Tigiraayitti uumame dhaabuun barbaachisaa akka ta'e, gargaarsa namoomaa dhiyaachuu akka qabuu, akkasumas  miidhaawwaniifi yakkawwan sarbama mirgoota namoomaa raawwataman jedhaman kan qoratu gareen idil-addunyaa walaba ta'e akka seenu hayyamuu ilaalchisuun mootummaa Itoophiyaa waliin irra deddeebiin dubbachuu isaanii ibsaniiru. Naannoo Tigiraay bulchaa kan ture TPLF, raayyaa ittisaa mootummaa giddu-galeessaa irratti haleellaa raawwachuu isaa hordofee lola dhalateen walqabatee sarbamiinsi mirgoota namoomaa gara garaa raawwatamuu gabaasaaleen agarsiisan ba'aa jiru. Ministeerri Dhimma Alaa Ameerikaas ibsa baaseen naannoo Tigiraayitti mirgoota namoomaa raawwatamaniiru jedhaman, ""qorannoon walabaafi idil-addunyaa akka gaggeeffamuufi warren yakka raawwatanis itti gaafatamoo ta'uu qabu,"" jedheera. Ibsi Ministeera Dhimma Alaa Ameerikaa kun, waadaa Waajirri Ministeera Muummeefi Ministeera Dhimma Alaa Itoophiyaa Jimaata darbe miidhaawwan qaqqaban jedhman qaama walabaan akka qoratamuu tumsuufi gargaarsa namoomaa dhorkaa tookko malee akka qaqqabu mijeessuu, akkasumas itti gaafatamummaan akka jiraatu mirkaneessuudhaaf galan akka waan gaariitti akka fudhatu eereera. Ameerikaan galma kana milkeessuuf dhaabbileen idil-addunyaa waliin hojechuuf qophii ta'uushee ibseera. Kanaaf ammoo jaarmiyaan gargaarsaa Ameerikaa, USAID, garee tokko gara Itoophiyaatti erguudhaan akka hojii lubbuu baraaruu hojjetan bobbaasu ibsameera. Ibsichi Dhaabbanni Mootummoota Gamtoomanii dabalatee hawaasni addunyaa, keessattuu Gamtaan Afrikaafi michuuwwan qaxanaa sana keessa jiran rakkoo jiru furuudhaaf Ameerikaa waliin akka hojjetaniif waamicha dhiyeesseera. Dhuma irrattis Antoonii Biliinken ummata Itoophiyaa waliin hariiroo itti fufiinsa qabaatu ijaaruudhaaf ammallee fedhii qabaachuu ibsaniiru."	https://www.bbc.com/afaanoromoo/oduu-56207991
politics	Pireezidantiin haaraa Somaaliyaa Hasan Sheek Mohaammad Ertiraa daawwachaa jiru	Pireezidantiin haaraa Somaaliyaa  Hasan Sheek Mohaammad affeerraa mootummaa Ertiraatiin daawwannaadhaaf Sanbata kaleessa Asmaraa galaniiru. Daawwannaa guyyaa afuriif kan imalan Hasan Sheek Mohaammad, Pireezidant Isaayyaas Af-warqiidhaan buufata xiyyaaraa Asmaraatti simatamaniiru. Waggoota muraasaan dura Itoophiyaa, Ertiraafi Somaaliyaan dhimmoota waloo irratti wajjin hojjechuuf waliigalanii turan. Kana malees pireezidnatiin duraanii Abdullaahii Farmaajoo loltoota kuma shan leenjiidhaaf gara Ertiraa erganiiru, dhimma jedhurratti gaaffiin irratti ka'aa ture. Pireezidantiin Somaaliyaa dhihoo kana filataman Hasan Sheek Mohaammad daawwannaa isaaniin hariiroo Ertiraa fi Somaaliyaa, dhimmoota naannoo fi waloo irratti akka marii'atan  Ministirri Beeksisaa Ertiraa Obbo Yamaan Gabiramasqal fuula Tiwiitarii isaanii irratti katabaniiru. Dabaluunis jilli pireezidantichaan hogganamu kutaalee Eritiraa garagaraa keessatti  hojiiwwan misoomaa daawwatu jedhaniiru. Waggaa tokko dura loltoonni Somaaliyaa leenjiidhaaf gara Ertiraa ergamaniiru  dhimma jedhurratti maatiin loltootaafi mormitoonni Farmaajoo burjaaja'aa turan. Filannoo Caamsaa darbe adeemsifameen aangoo kan gadhiisan Mohaammad Abdullaahii Farmaajoo loltoonni isaanii Ertiraa keessa jiraachuu irratti ifatti dubbachuurraa of qusatanii turan. Haa tahu malee yeroo aangoo isaanii pireezidantii haaraaf kennanitti loltoonni kuma shanii ol leenjiidhaaf gara Ertiraa ergamuu isaaniifi biyya isaaniitti otoo hin deebi'iin kan turan rakkoo siyaasaa Somaaliyaa keessatti uumamuu danda'u ittisuufi jechuun yeroo jalqabaaf amananiiru. Bara darbe loltoota Somaaliyaa icciitiin filamanii gara Ertiraa ergaman ilaalchisee maatiin isaanii achi buuteesaanii hin beeknu jechuun mormiif daandiitti bahanii turan. Caamsaa darbe Farmaajoon yeroo aangoo kennan akka dubbatanitti loltoonni kunneen   amma biyya isaaniitti deebi'anii waraana biyyattiitti makamuun Al-shebaab waraanuu irratti bobba'uu jedhanii turan.\nKaaba Itoophiyaatti yeroo waraanni jalqabe mootummaa Itoophiyaa deeggaruun waraanicha irratti kan hirmaatte Ertiraa cinaa dhaabbachuun loltoonni Somaaliyaa hirmaataniiru  himannaan jedhu irratti ka'a. Haa tahu malee Ministirri Mummee Itoophiyaa Abiy Ahimad  loltoonni Somaaliyaa waraana Tigraay irratti hirmaataniiru himannaa jedhu wakkaachuu isaanii Biluumbarg gabaasee ture. Somaaliyaa yeroo lammataaf hogganuuf kan filataman Hasan Sheek Mohaammad, baatii lama keessatti imalawwan biyya alaa muraasa taasisan keessaa Ertiraan kan jalqabaa keessaati. Daawwannaa isaanii kanaan dhimmi loltoota pireezidantii biyyattii duraaniin gara Ertiraa ergaman jedhaman ajandaa marii isaaanii mummee taha jedhamee eegama. Pireezidant Hasan Sheek Mohaammad gara aangootti erga deebi'aniin booda kan daawwatan Yunaayitid Arab Imireetsiini. Amma immoo Sanbatarraa qabee Ertiraatti guyyoota afuriif daawwannaan hojii taasisan bara aangoo marsaa kanaan kan jalqabaati.	https://www.bbc.com/afaanoromoo/articles/cq5zxv998z0o
health	Koronaavaayirasii: Yaaliin haaraa mana ofiitti hancufarraa qorannoon Covid-19 taasifamu UK'tti eegale	Yaaliin haaraa namoonni hancufa isaanii qorannoo koronaavaayirasiif ofumaa akka fuudhan yaada godhate UK'tti eegale. Yaalii kana irratti ogeessoonni waliigalaa 1,400 namoota waliin jiraatan waliin ta'un irratti hirmaatu. Yaaliin kuni Yunivarsiitii Saawuzaampitaniin kan hogganamudha. Torban afuriifis tura. Qorannoon hancufaa kuni namoota isa dur funyaan yookiin qoonqoo keessa ogeessonni fayyaa dhangala'aa fudhataniin hin gammadne akka tasgabbeessuu qorattoonni abdii qabu. Qorannoon kuni namoonni vaayirasii biyyoota walgaheen hubamuu isaanii baruuf gargaara. Kanneen yaalii kana keessa qooda fudhatan, hojjettoota yunivarsiitiifi barattoonni, torban torbaniin saamuda hancufaa qorannoof ta'u dhiheessu. Meeshaan saamudni kuni itti sassaabamus mana yookiin bakka hojiitti kan ergamu yoo ta'u, bakka waliigalametti akka taa'u yookiin miseensonni garee yaalii kanaa akka dhaqanii fuudhan ta'a. Yaaliin namoota vaayirasicha qaban garuu mallattoo osoo hin agarsiisin jiraniifi kaanitti dabarsan adda baasuuf gargaara jedhameera. Ministirri Fayyaa UK Maat Hankook namoota yaalii kana keessa qooda fudhatan galateeffataniiru. Namni qorannoo kanaan vaayirasichi irratti argame adda akka of baasu itti himama. Akka qorattoonni jedhanitti qorannoon hancufaa dhangala'aa funyaan yookiin qoonqoorra fudhamurraa wayyoo qaba. Kunis, salphaafi saffisa waan qabuufi. Bu'aan qorannoos sa'aatii tokko gadi akka argamu abdatameera. Haaluma walfakkaatu, Jaappaanittis yaaliin walfakkaataa eegaleera. Kunis, daqiiqaa 25'tti beekama jedhame. Dhaabbanni fayyaa Shiyonogi jedhamuufi yunivarsiitilee biyyattii wajjiin hojjetaa jiru namoonni manumatti akka of qoratan hojjetaa akka jiru beeksiseera.	https://www.bbc.com/afaanoromoo/oduu-53137167
sports	Atileet Siifan Hasan fiigichaan rikkardiiwwan cabsuu itti fufte kun eenyu, akkamiin as geesse?	"Atileet Siifan Hasan fiigicha fageenya meetira 10,000 Hengiloo, Neezerlaanditti Dilbata gaggeefameen rikkardii haaraa galmeessite. Siifan rikkardii addunyaa fiigicha fageenya 10,000m dubartootaa kanaan dura Atileet Almaaz Ayyaanaatiin qabamee ture sekondii 10 oliin foyyeessuun harka galfatte. Umuriin ishe waggaa 28 kan ta'e Atileet Siifan, fiigicha meetira 10,000 rikkaardii irratti cabsite kana daqiiqaa 29 fi sekndii 06.82 yoo galtu Atileet Almaaz Ayyaanaa kanaan dura Olompikii bara 2016 irratti 29:17.45 galmeessuun hanga har'aatti rikkardii qabattee turte. ""Har'a as Hengilootti rikkardii addunyaa kanaaf fiiguun wantan hawwaa turedha. Rikkardii haaraa kana fuuldura deeggartoota kiyya Daach duratti fiigee isaan waliin [gammachuu] qooddachuukootti baayyee gammachuun qaba,"" jette Atileet Siifan Hasan. ""Kun mirkaneeffannaa cimanii hojjechuu qophii Olompikii Tookiyoof taasifameetis."" Madda atileetota bebbeekamoo Arsiitti kan dhalatte Atileet Siifan Hasan, lammummaan ammoo Neezerlaand/Daachidha. Umurii waggaa 13 osoo jirtuu bara 2008 gara Daach kan imalte Atileet Siifan, bara 2013 lammummaa biyya sanaa argatteetti. Atileetin fiigicha fageenya gabaabaas ta'e dheeraa fiigdetti milkaa'uu qofa osoo hin taane riikardiillee cabsuutti jirtudha atileet Siifan Hasan. Bara darbe ammoo qophaa ishii shaampiyoonaa Atileetiksii Addunyaa dorgomame irratti fiigicha fageenya lamaan kan 10,000m atileetonni Itoophiyaa ittiin beekaman dabalatee shaampiyoonaa taatee turte. Dhaabbanni Atileetiksii Addunyaa atileetota 10 ciccimoo jedhee badhaasaaf bara 2020 keessa kaadhime keessaa tokko Siifan turte. Atileet Siifan Hasan kanaan dura turtii addaa BBC Afaan Oromoo waliin taasisten dhimmoota isin baruu qabdu jennee yaadne gaafannee turre. ""Atileetin ani sodaadhu hin jiru. Mo'achuu malee tasa mo'atamuu hin barbaadu,"" kan jette Siifan Itoophiyaadhaaf akkan fiigu namni na gaggaafate jira jettee turte. ""Ani garuu odoon fiigee jedhee hawwee hin beeku. Yoo biyyi Oromoo bilisa baate malee,"" jechuunis dubbattee ture. Umuriishee waggaa 15tti baqattummaan gara Awurooppaa kan imalte shaampiyoonaan addunyaa Atileet Siifan Hasan qormaata jireenyaa hedduu keessa darbuushee dubbatti. Ammammoo atileetota dubartoota fageenya giddugaleessaa baha Afrikaaf qormaata cimtuu taaterti. Turtii Siifan Hasan walin taasifne iddoo dhalootaafi imala gara baqattummaa gaafachun eegalle. Itti dhihaadhaa! Siifan: Ani magaalaa Adaamaattin dhaladhe. Garuu waa takka keessaa hin qabu. Arsii Aanaa Muunessaa magaalaa Qarsaa kan jedhamu gara baadiyyaattin guddadhe. Gara biyya Neezarlaand umriikoo naannoo waggaa 15 yookin 16ttin deeme. Yeroo sanatti as biyya keessa jireenyaafis ispoortiifis baay'ee namatti hin tolu ture. Achumatti hafuuf itti yaadeen deeme. BBC: Ispoortii asumatti eegaltemoo erga gara Neezarlaand deemte booda? Siifan: Ispoortii asumattin eegale. Fiigicha akka maleen jaaladha. Gara mana baruumsaa yeroon deemu nan fiiga, dorgommis nan dorgoma ture. Ani nama mana keessa oolu hin turre. Ala baay'een jaaladha. Achi deemee barumsa eegaleen ture. Ijoollee ispoortii hojjetantu akkan ispoortii eegalu na taasisan. BBC: Jireenya biyya Neezarlaand baruun sitti cimee turee? Siifan: Jireenyi biyya Neezarlaand waggaa lama ykn sadif natti ulfaatee ture. Ani intala baadiyyaati. Baadiyyaattimmo balballi banaa dha. Warri ollaa walitti dhufa. Waliin jireenyi hawwaasummaas ni baay'ata. Yeroon achi dhaqu akka tasaa bakki gaarinillee nan geenye. Mana 'under age' jedhamu na gahe. Yeroo hunda balballi ni cufama. Animmo nama ala baay'isu. Haadha koo waliinillee sababa sanif wal lolla ture. Kanaaf waggaa tokkof rakkachaan ture. Nama Oromoo dhiisi nama Itoophiyaatinu wal hin agarre. Yaadni biyyaas sammuu koo keessa deddeebi'aa ture. Qilleensi biyyaas gargar ture. Yeroo gannaa achi akka malee qorra. Hanga waggaa lamaa sadiif halkanillee abjuudhaan biyyuma kana argaa ture. Sana boodan jireenya biyya sanaa walin wal bare. BBC: Yeroo tokko ""atileet Fayyisaan anaaf goota kooti"" jettee turte. Gootummaansaa gama kamiini? Fiigicha yeroo eegaltuhoo atileetin fakkeenya godhatte jiraa? Siifan: Atileetin ani ilaalee akkas ta'e jedhe hin jiru. Ani intala musliimaati. Warri koo Islaama. Kanaafu gara fiigichaa kana wanti akkasin ta'a jedhu hin jiru ture. Ergan biyyaa deeme booda barsiisaan koo fiigicha jaalatutu jira. Barsiisaa sana walin bakka fiigichaa deemee namittin tokko na ilaaltee ""intalli kun dandeettii qabdi fiigicha eegaluu qabdi"" jettee kophee naaf bitte. Sana booda garuu barumsa narsii barachaa waan tureef baay'ee natti ulfaate. Boodas akka tasaa federeeshinii atileetiksii 'Dutch' [maqaa biraa Neezarlaand] argadhee akka na gargaaru natti hime. Isaan bira bara 2012 seenee bara 2013 dorgommii Diyaamand Liigii dorgomee nan milkaa'e. Bara 2014 immoo atileetota olompikiifaa fiigan mo'achuu eegale. Milkaa'inni kiyyas akkuma nama har'a ka'ee boru milkaa'e ta'e. Kolfa… Fayyisaan ummata Oromoof waan baay'ee godhe. Inni rakkoo sana mul'isuu isaatin namootni dhufanii ""harka qaxxaamuruun maal jechuu dha?"" jedhanii na gaafatu turan. Yeroon hiikaasaa itti himus faranjootnifaa ni boo'u turan. Kanaaf akka malee isa dinqisifadha. BBC: Barumsa narsii maalirraan geessee jirta? Yeroo ammaatti fiigichaan ala hojii biraa qabdaa? Siifan: Barumsa narsii waggaa lama baradheen dhaabe. Yeroo kanatti fiigichaan ala wantan hojjedhus hin qabu. BBC: Dhiyoo kana shaampiyoonaa addunyaa irratti meetira 1,500 fi 10,000 warqee argatte. Keessattuu meetira 10,000 kan atileetotni Itoophiyaa ittin beekkaman mo'achuun kee hiikaa adda ta'e qabaa? Siifan: Eyyeen hiikaa adda ta'e naaf qaba. Ani fiigicha dheeraa marsaa isteediyeemii baay'atu hin jaaladhu. Kan nuffisiisu natti fakkaata. Kana duras hin fiigu jedheen ture. Leenjisaa kiyyatu bara darbe 10,000 ni fiigda naan jedhe. Anis fiigichi koo meetira 1,500 baay'ee badaa waan turef ""of adabuun qaba"" jedhee ""tole"" jedheen. Sana booda warqee argadhe… kolfa…. Kanaaf baay'ee itti gammadeera. BBC: Itoophiyaaf osoon fiigee jettee yaaddee beektaa? Qaamni Itoophiyaarraa si gaafateho jiraa? Siifan: Namni na gaggaafate jira. Gama kootin garuu osoon Itoophiyaaf fiigee jedhee hawwee hin beeku. Yoo biyyi Oromoon bilisa baate malee. Itoophiyaan ijoollee heddu qabdi. Isaanuma osoo qarqaaranii irratti hojjetanii nan inaafan ture. Garuu kanuma jiranirratti hin hojjenne. Fakkeenyaaf Yoomif Qajeelchaa walin hojjenna. Garuu rakkoo heddu keessa darbaa jira. Kanaafu Itoophiyaaf fiiguu hin hawwu. Sirumayyuu bagan achii bahen jedha. BBC: Fiigicha fageenya garaagaraa fiigda. Fageenyawwan kunneeninis milkaa'aa jirta. Sababnisaa maali? Siifan: Sababnisaa shaakallii sirriitti hoojjechuu dha. Obsa qabaachuni.  Duraan obsa hin qabun ture. Dorgommii seenee nan muddamaan balleessaan ture. Bara 2017 as garuu yoon moo'es yoon mo'atames viidiyoo dorgomichaa irra deebi'een ilaala. Kanaafuu hin muddamu. Irra guddaa garuu sababni isaa shaakallii dha.  Xiyyeeffannoo fi yeroo koos isumaaf kenna. BBC: Kunuunsi biyya Neezarlaanditti atileetif taasifamu maal fakkaata? Si kunuunsu? Siifan: Gama kilabiitin atileetotaaf deeggarsa gochuurratti Itoophiyaatu caala. Neezarlaand keessa waan akkasii hin qaban. Kilaba yoo ta'es situ waa kaffala. Kanaafuu hojjetaa fiiguu qabda. Garuu nama akka kootti bakka gaarii gaheef achi wayya. Federeeshinii walin wal hin loltu. Sa'aatin kee gaarii taanaan ""maal sif goona? Kaampii kam deemta? Akkam sif goona?"" jedhanii kan kunuunsan isaani. Leenjiif biyya biraa yoo deemtes ""hoteela keef sif kaffalla. Nyaata keef sif kaffalla"" jedhanii si kunuunsu. BBC: Atileetiksii erga eegaltee booda wanti buufatte maali? Atileetotni heddu investimantii irratti yeroo bobba'an mul'ata. Gama kanaan ati maalirra jirta? Siifan: Naannoo Rufaa'eeli [Finfinnee] fi Sulultaa lafa bitadheera. Ani atileetii reefu guddataa jirtu dha. Amma argataan jira malee akka warra duraanii sana birrii miiliyoona yookin biiliyoona warra kaayate sanaa miti… kolfa…. Gara fulduraatti hojii investimantii hojjechuun barbaada. Keessattuu naannoo Arsii naannoo Muunessaa magaalota xixxiqoo keessatti ofiif qofa osoo hin taanee ummata achi jiru sanaafis hojjechuun barbaada. Dubartoota cunqurfaman akkasumas ijoollee rakkoo keessa jiran qarqaarun barbaada. Qarshii ofif kuufachuu qofa osoo hin taane namallee qarqaartee ummanni sun gammadee arguun qabeenya tokko jedheen yaada. BBC: Atileetii sodaattu ni qabdaa? Siifan: … kolfa… Duraan atileetii osoo hin taanee fiigichan sodaadha ture. Mo'achuun barbaada. Tasa mo'atamuu hin barbaadu. Atileetin sodaadhu hin jiru. Atileetin cimtuudha jedhee yaadu Almaaz Ayyaanaati. Isheen baay'ee jabduu dha. Ishee nan dinqisiifadha. BBC: Afaan meeqa dubbachuu dandeessa? Siifan: …kolfa… Afaan Oromoo nan dubbadha …kolfa… afaan haadha kootiti. Afaan Dutch nan dubbadha. Afaan Ingliiziis nan dubbadha. Amaariffallee xiqqoo xiqqoo nan yaala. BBC: Miidiyaa hawwaasummaa kan akka facebook hin fayyadamtu. Maalifi? Siifan: Facebook nan fayyadaman ture. Ergan balleesse garuu waggaa lama ni ta'a. Yerookoo na jalaa fudhata. Yeroon fiigicha fiige al tokkon 'message' dhibba yookin kumaatu naaf ergama. Kanaaf sa'aatii isa ittin ilaalu hin qabu. Namni akka kootii of beeksisuuf miidiyaan hawwaasummaa isa barbaachisa. Ani garuu fiigicha irratti qofa cimtuu yoon ta'e na gaha. Namni na beekes beekuu baates… callisa… BBC: Gama gaa'elaatinhoo akkami? Bultii ijaarattee? Siifan: Nikaa dhiyoo kanan godhadhe. Ji'a jaha ni ta'a. Abbaan warraa koo immoo nama Wallaggaa Naqamteedha… kolfa… BBC: Leenjisaan kee duraanii Albeerton sababa dawaa nama jajjabeessun dorgommiirraa ittifamaniiru. Dhimmi kun miidhaa sirraan gahe qabaa? Siifan: Dhimmichi ana walin waan wal argu hin qabu. Dhimma waggaa kudhan dura uummame. Ani Albeertoon nama gaarii, nama namaaf yaadu ta'uu isaan beeka. Atileetota baay'ee gargaara. Guyyaa ayyaanaallee atileetota shaakalsiisa. Ergan ani isa bira deemee waggaa lama. Isa bira deemuu koon durallee sa'aatin [kan dorgommii] koos gaari ture. Meedaaliyas nan qaban ture. Ani bar ganamaa galgala na qoratu. Ispoortii qulqulluuttin amana. Garuu dhimmichi baay'ee na gaddisiise. Xinsammuu koollee na miidhera. BBC: Amma leenjisaa haaraa argatteertaa? Siifan: Eeyyeen. Manaajarri koo leenjisaa haaraa nuf argateera. Ameerikaa keessa. Maqaa leenjisichaa nan dagadhe. BBC: Dorgommii Olompikii bara 2020f qophaa'aa jirtaa? Fageenya kan irratti dorgomuuf yaadde? Siifan: Akkuma baranaa damee hundarratti nan qophaa'a. Meetira 800 hanga 10,000 nan hojjedha. Haa ta'u malee, yeroo sana irratti kam irratti cimaa akkan ta'u nan ilaala. Garuu meetira 5,000 fi 10,000 kanin filadhu natti fakkaata. BBC: Galatoomi. Siifan: Waan na affeertanif isinis galatoomaa… kolfa…"	https://www.bbc.com/afaanoromoo/oduu-50669408
politics	Filannoo Ameerikaa:Dubartoota kaadhimamtuu pirezedaantii itti-aantuu US, Kamaalaa Hariisiif, karra saaqan	Dubartii ta’anii waajjira Waayit Haawus keessa seenuuf maaltu barbaachisa? Ameerikaa keessatti dubartoonni mirga filachuu erga kennameef waggaa dhibba guutuuf ta’us, gaaffiin dubartiin Pirezedaantummaan Waayit Haawus seenuuf isaan barbaachisu hamma ammaatti deebii hin arganne. Seenaatarri Kaalifoorniyaa Kamaalaa Haaris eega guyyaa Roobii kaadhimamtuu itti aantuu pireezidaantummaa warra Dimookiraatotaa ta’anii filataman booda garuu gaaffii kana deebisuuf waan itti dhiyaatan fakkaata. Kamaalaa Haaris dubartii afraffaa duula filannoo pireezidaantummaa keessatti hirmataan ta’aniiru. Dubartoonni sadiin asiin dura filannoo pireezidaantummaa keessatti hirmataan isaan asii gadiiti. “Dubartii gurraattii fi ofiin boontu ta’us, kaadhimamtuu gurraattii miti. Dubartii ta’us, kaadhimamtuu dubartii miti… kaadhimamtuu ummata Ameerikaati”. – jette yeroo kaadhamumtuu pireezidaantii ta’uushee ibsiteetti. Dubartiin kuni jalqabaa kaadhimamtuu pireezidaantii warra Dimookiraatotaa akkasumas dubartii gurraattii jalqabaa Kongirasii US taatee bara 1968 filatamte. Bara sanitti dubartoota keessaa ishee qofa kan injifate. Gargaaraan ishee duraanii Roobart Gotlii’eeb barruu ‘smithsonian’ jedhamuuf akkas jedhee waa’eeshee ibseera: “Eenyullee hin sodaattu. Dhaadannoon ishee ‘bitamuu dhabuu fi eenyuniyyuu jalatti hogganamuu dhabuudha.’ Eenyuniyyuu jalatti hogganamtee hin beektu isheen.” Dubartiin kuni siyaasa keessatti wantoota qabatama ta’an hojjataa turte. Duula keessatti bulchiinsota mirga dubartootaa fi walqixxummaa sanyummaa jajjabeessan keessatti xiyyeeffannaan hojjataa turtus, kaayyoon ishee sanii ol akka ta’e himti ture. Koonveekshinii Dimookiraatota kaadhimuurratti sagalee bakka buutotaa 150 ol argattee turte. “Wajjira guddicha isa lammaaffaaf dubartii filachuu keessaniif, Ameerikaadhaaf mallattoo jabaa mul’istaniittu. Balbalti nuti hin banne hin jiru.” Dubbii kaadhimamummaarratti taasisaniidha. Geraaldiin Feraaroon miseensa paartii dimookiraatii Kamaalaa Haarisin ala dubartii jalqabaa itti aantu pireezidaantii ta’anii kaadhimamaniidha. Isaanis maatii baqattootaa fi haadha alangee irraa dhalatan. Dubbii kaadhimamummaa irratti taasisaniin bulchiinsi Mondaalee- Feraaroo Jijjiirama Mirga Walqixxummaa akka hojiirra oolchu dubbatanii turan. Kunis “dhimmichi Ameerikaan dubartootaaf maal gooti osoo hin taane, dubartoonni Ameerikaaf waan gootu” kan jedhu waan ta’eef jedhaniiru. Yeroo kaadhimummaasaaniitti jabina isaaniitiin beekamu turan. “Ani haadha giddugaleettii ijoolleeshee kunuunsitudha… beektuu, haadha giddugaleetti ijoolleeshee kunuunsitu jidduu fi haadha sodaatamu jidduu garaagarummaan jiru? Lippiistikiidha.” Dubbii kaadhimummaarratti taasisaniidha. Isaaniis dubartii jalqabaa warra Riippaabilikaanota keessaa pireezidaantummaaf kaadhimamaniidha. Filannoo bara 2008 irratti morkataan isaanii Joo Baayidan turan. Yeroo Kamaalaa Haaris kaadhimamtuu pireezidaantummaa ta’uunsaanii ibsametti baga gammadde jedhaniiruun. Isaanis akkas jedhan: “Ceekuu Geraaldiin Feraaroo fi anarratti akkasumas waan jabaa jireenya kee keessatti baratte irratti irkadhu.” Dabalataanis “nama haaraa kamuu hin amanini” jedhanii Kamaalaa Haarisiin gorsaniiru. “Har’a galgala, paartiin guddaa yeroo jalqabaaf dubartii pireeziaantummaaf kaadhimeera. Bakka kana akka intala haadha tiyyaatti fi haadha intala tiyyaatti yeroo as dhaabbadhu gammachuu guddaatu natti dhagahama.” –  jedhan yeroo filannoo bara 2016 irratti dubbii taasisan. Bara 2008, Baaraak Obaamaadhaan yoo injifataman, bara 2016 ammoo sagalee caalmaa argatanis filannoo walii galaatiin Doonaald Tiraampiin injifatamaniiru. Isaanis yeroo marsaa lama pireezidaantummaaf dorgomanitti wanti ulfaataan “waltajjiirratti dubartiin turte ana qofaa ta’uun baay’ee ulfaataa ture,” jedhan	https://www.bbc.com/afaanoromoo/oduu-53838540
sports	Leenjisaan Maanchister Yuunaayitid Soolshaayer erga gareen isaa Barnileedhaan mo'amee dhiphina guddaa keessa galeera	Maanchister Yuunaayitid seenaa kilabichaa keessatti qabxii gadi aanaadha jedhame bara kana galmeessaaa jira. Kaleessa galgala Barnilee'n 2 fi 0'n mo'achuun Oldi Tiraafoordi irratti kun kan jalqabaati.Taphattoota ciccimoo akka Poogbaa, Mak Toominee fi Raashfoordi miidhamaan kan dhabe Maanchister Yuunaayitid hirmaannaa Shaampiyoonsi Liigii argachuuf itti cimee jira. Liivarpuul kan liigicha dursaa jiruun qabxii 30'n caalamee kan jiru Maanchister, Cheelsii sadarkaa 4ffaa irratti kan argamuun ammoo qabxii 6'n boodatti hafeera. Bakka Soolshaayer leenjisaan duraanii Tootenaam Maarishiyoo Poochetiinoo qacaramuu danda'a oduun jedhus jira. Kun garuu xumura bara dorgommii kanaatti akka tahuu malutu himama. Ta'us deeggartootni kilabichaa amma mufannaa guddaa keessa galanii akka jiran taphataan duraanii Maanchister Daaren Fileecher dubbateera. Soolshaayer guddattoota kilabichaaf dursa kennus bakka taphattota kilabicha gadhiisanii kan akka Feelaanii, Aleeksis Saanchez, Roomeluu Lukaakuu fi Ander Heereeraa buusuu dhabuun qabxii kilabichaa irratti dhiibbaa akka uumetu himama. Liigicha keessatti bara kana gahumsa gaarii irratti kan argamu gareen Bireendaan Roojersi, Leester Siitiin West Haamiin 4 fi 1'n mo'ateera. Bara kana kilaba kamtu liigicha keessaa gadi bu'a kan jedhuu fi hirmaannaa Shaampiyoonsi Liigii argata kan jedhu ammayyuu tilmaamuun rakkisaa taheera. LiivarPuul ammo har'a Woolvis waliin kan morkatu taha.	https://www.bbc.com/afaanoromoo/oduu-51218864
health	Koronaavaayiras: 'Yeroo kanatti waan ogeessota fayyaatiif hamilee kennu hojjechuu qabna'	"Magaala Adaamaatti konkolaachisaa Taaksii Magaala keessaa kan ta'e dargaggoo Maaruuf Usmaan erga dhibeen Covid-19 kun dhufee jalqabee ogeessota fayyaatiifi qaamolee nageenyaatiif tajaajila taaksii tolaan kennaa jira. Taaksii isaa keessattis barreefama ""Ogeessota fayyaafi qaama nageenyaa yoo taatan hin kanfalinaa, waraqaa eenyummaa keessan qofa nutti mul'isaa"" jedhu maxxanfamee jira. Dargagoon kuni ammaan duras tajaajila geejjiba tolaa magaala keessaa kana barsiisotaa fi poolisootaaf kennaa ture. Erga koronaavaayirasiin Itoophiyaa keessatti argamee ammoo xiyyeeffannaan isaa gara ogeessota Fayyaatti jijjiire. ""Ani dirqama lammummaa kiyya bahuuf jedheeni kanin tola ooltummaa kana jalqabe. Yeroo kanattimmoo ogeessonni fayyaa nuuf jedhanii dhibee kanaf ofsaaxilanii hawaasa gargaaraa jiru. Erga isaan nuuf jecha hammana dhama'u ta'ee nutimmoo hamilee ta'uufii qabna""jedha. Walgargaaruu fi waliif yaaduun kuni yoo cime ogeessonni fayyaas hojii amma irra jiran kana nufffii malee gammadanii hojjetu jechuunis hima. Qaamoleen kunneen yeroo taaksii isaa kana seenanii barreefama kana dubbisan hedduu akka gammadaniifi galateefatanis hima. ""Ogeessonni fayyaa taaksii kana seenanii yoo dubisan  ni ajaa'ibsiifatu.kaan amanuufuu ni rakkatu. Waraqaa eenyummaa isaanii agarsiisanii tolaan fayyadamu. Kaan ammoo fayadamanii taarifaa ol naaf kanfalanii bu'u, baayyee na jajjabeessu"" jedha. Maaruuf taaksii ittiin tajaajila tolaa ogeessota fayyaa fi qaama nageenyaaf kennu kana galii guyyaa abbaa qabeenyaatiif galchuun hojjeta. Hojii tola ooltummaa kana waan kenneef gammachuu guddaan argadhe malee jireenya kiyyarratti dhiibbaan dhufe hin jirus jedha. ""Taaksiin kuni kan namaati. Guyyaadhaan galiin dirqama galchuu qabu nijira. Isarraa homaa hir'isee hin beeku. Tajaajilli tolaa kuni galii kiyyaa fi kan gargaaraa kiyyaarraa kan hir'atuudha. Galatni waaqaaf haa ta'u gocha Kanaan gammachuu qabna malee homaa hin miidhamne"" jedha. Namootni biroos yeroo kanatti ogeessota fayyaa osoo jajjabeessanii birrii caalaatti gammachuun argatan guddaa waan ta'eef hojii kana jalqabuu qabu jechuunis dhaama, Maaruuf."	https://www.bbc.com/afaanoromoo/oduu-52879686
sports	Kubbaa Miilaa Addunyaa 2022 - Sagantaa fi Qabxiiwwan taphawwanii	Taphawwan kubbaa miilaa addunyaa 2022 Kaataariitti gaggeeffamu ilaalchisee sagantaawwaniifi qabxiiwwan taphawwanii kallattiidhaan karaa sarara kanaatiin BBC Afaan Oromoorratti hordofu ni dandeessu. Yeroo dorgommiichi gaggeeffamuutti, sagantaalee taphaa gareewwan biyyaaleessaa qaban, sa'aatiiwwan taphaa fi istaadiyemiiwwan kam keessatti akka taphatamu ilaalichisee battalumaan asiin ni argattu. Kana malees, jala buunee qabxiiwwan taphawwanii isin biraan geenya. Kanaafu, karaa fuula kana millachuun hin dagatiinaa.	https://www.bbc.com/afaanoromoo/isportii-63634790
sports	Piriimer Liigii Ingiliziif kamtu qophii cimaa taasisaa jira?	Bara dorgommii 2021/2022 Maanchister Siitii qabxii tokkoon qofa Liiverpuul caaluun shaampiyoonaa tahe. Liiverpuul ammoo xumura waancaa Shaampiyoonsi Liigiif gahuun Riyaarl Maadiridiif harka kenne. Chelsiin sababa weera Raashiyaan Yuukireen irratti gaggeesiteen abbaa qabeenyaa isaa waggoota 20 oliif kilabicha gaggeessaa ture Roomaan Abirahimovich dhabe. Garuu sadarkaa 3ffaan xumuruun shaampiyoonsi Liigii bara dhufuu hirmaachuu mirkaneesse. Tootenahaam ammoo leenjisaa duraan qacaree dorgommicha eegale Nuunoo Ispiriitoo hojiirraa gaggeessee Chelsii fi Inter Miilaan waliin shaampiyoonaa tahun kan beekamu Antooniyoo Koontee fide. Tootenahaam Koontee jalatti jabaachuun osoo hin eegamiin sadrkaa arfaffaan xumure. Erga Sir Aleeksi Fergusan soorama bahanii waancaa Piriimer Liigii injifachuutti deebi'uu kan hin dandeenya Maanchister Yuunaayitid Ole Gunar Soolshayer gaggeessuun Raalf Raayinik qacare. Inumaa kilebichi sadarkaa jahaffaan xumure. Bara kana ammoo leenjisaa haaraa Erik Ten Haag qacaran. Arsenaal bara darbe dorgomaa cimaa ture. Garuu isaanis shaampiyoonsi Liigii keessaa bahuun shanaffaan xumuran. Qophiin waancicha bara dhufu injifachuuf kilebootni gurguddoon gochaa jiran maal fakkaata? Shaampiyoonaan Ingilaandi bara dorgommii xumurame kanaa Maan Siitiin gamanumaan qophii cimaa taasisaa jira. Peep Gaardiyoolaan bara darbe taphataa sarara duraa jabaa malee taphataa turus bara kana akka maashiniitti goolii oomisha kan jedhame Erliingi Haalaandiin Boorushiyaa Doortimoondi irraa mallattesise. Haalaandi paawondi miliyoona 51'n Maan siitii kan gale yoo tahu kileboota akka Riyaal Maadirid, Maan Yuunaayitidii fi Cheelsiidhaan haalaan barbaadamaa ture. Abbaan Haalaandi dur Maan siitiif taphaataa waan tureef ilmi isaa kunis faana abbaa isaa hordofuun Maan Siitii gale. Amma taphattootni sarara ittisaa kileboota kaanii yaaddoo jalqabuu in hafne. Kana malees, sarara duraa irra kan taphatu Alvaarez kilaba biyya Arjentiinaa Riiverpilet irraa fudhatan. Gabri'el Yesus ammoo kilabicha gadhiisuu gara Arsenaalitti imalaa jira. Waggoota dheeraaf Siitiif taphataa kan ture taphataa gameessi lammii Biraazil Fernaandinoon Siitii gadhisuun gara kilaba biyya isaatti deebi'e. Bakka isaa Klavin Filiips kan jedhamu Liids Yuunaayitid irraa mallatesisuuf Siitiin wlaiigaltee irra gaheera. Liiverpuul qabxii tokkoon caalamee waancaa Piriimer Liigii yeroo dhabu kun kan jalqabaa miti. Bara 2018 Maan siitiin qabxi 98 Liiverpuul 97 fiduun waancaa dhabaniiru. Bara kanas qabxii tokkoon caalaman. Liiverpuul waancaa afuriif xumura irra gahus Shaampiyoonsi Liigiidhaan mo'amuun isaa taphattoota gaddisiisera. Waancaa qofa osoo hin taane taphataa cimaa isaa Sadiyoo Maanees dhabeera. Bakka Maan Siitiin Haalaandi fide, Liiverpuul ammoo Daarwiin Nuunez mallatesiseera. Nuunez Benefikaa keessatti gahumsa guddaa kan agarsiise yoo tahu haalli taphaa Liiverpuul ni mijataaf jedhama. Divok Origii, Takumi Minaaminoo fa'a taphattoota kilabicha gadhiisanii bahanidha. Liiverpuul dorgommii eegaluuf aduun ji'a tokkoof torban lamaa hafu kana irratti gahumsa duraan deebi'aa? Roomaan Abirahimovich saba waraana Yuukireeniin kilaba isaanii hedduu jaalatan dhaban. Kilabicha amma abbaa qabeenyaa haaratu bite. Hoggansi duraanii gadhiisuun haaraan bakka bu'aa jiru. Taphattoota akka Antoonii Ruudiger, Kiristaansen dhabuu isaa mirkaneesera. Markes Aloonsoo fi Azipuleketaan akkasuma gadhiisanii bahuuf jedhama. Hakim Ziyech fuuldura irraa ni baha jedhamee eegama. Roomeluu Lukaakuu paawondi miliyoona 97 mallatesisanii waggaa tokko qofa taphatee gara kilaba isaa duraanii Inter Miilaanitti ergisaan deemaa jira. Chelsiin amma Raafiinaa Liidsi irraa mallatesisuuf dhumarra gahaa jiraachuu himama. Kanaan ala ammatti taphataa jabaa mallatesisan hin dhagahamne. Arsenaal sadarkaa arfaffaan xumura jedhamee osoo eegamu guyyaa xumuraatti keessaa bahe. Bara kana Maayikil Arteettaan garee isaa cimsuuf taphattota ciicmoo gaafataa jira. Liids Yuunaayitid irraa baarseloonaan barbaadaa kan ture fi amma tasa gara chelsi imaluuf kan edhame Raafiinaa tokko ture. Garuu waan milkaa'an hin fakkaatu. sarara duraa irra kan taphatu Aleeksander Laakazet kilabicha gadhiisee baheera. Bakka isaa taphataa Maan siitii Gbari'eel Yesuus mallatesisuuf waliigaltee irra gahaniiru. Garuu Maarkoniyos taphataa jedhamu Biraazil irraa mallatesisaniiru. Gama biraan Tootenahaam Antooniyoo Koontee jalatti haalaan jabaachaa jira. Taphataa Intermiilaan muuxannoo guddaa qabu Peerisich mallatesisaniiru. Everteen irraa Riicharlisanii fi Goordon barbaadu. Tootenaam morkataa cimaa taha jedhamee eegama. Erik Ten Haag jalatti bara dorgommii haaraa jalqabuuf kan ejdhu Maan Yuunaayitid ammayyuu taphataa haaraa mallatesise hin qabu. Jalqaba irratti leenjisa haaraan kun Firaanki De Yoongi Baarseloonaa irraa barbaada. D Yoongi Baarsaadhaa bahuu hin barbaadu. Garuu hanqina baajata qaban cufachuuf jecha gurguruuf akka fedha qaban ibsaniiru. Man Yuunaayitid De Yoongi fudhachuuf gatii barbaachisu ni kaffala jedhamee eegama. Kiristitaan Eriksen xiyyeffannoo isaanii biraadha. Ittisa irratti Tiimber fi Lisandiroo Maartinez Ayaaksi irraa mallatesisu barbaadu. Dabalataan sarara duraa irra Nuunez erga dhabanii Antoonii, taphataa lammii Biraazil ganna 22 fi Ayaaksi keessatti Erik waliin hojjechaa ture barbaadu. Pool Poogbaa, Huwaan Maataa, Maatich, Liingaardi, tapahattoota kilabicha gadhiisanii bahanidha. Yuunaayitid Erik Ten Hag jalatti ijaarsa haaraa jalqaba jedhamee malee waancaa mo'achuuf morkataa jabaa taha kan jedhu ammatti tilmaama argataa hin jiru.	https://www.bbc.com/afaanoromoo/articles/c51xpzr1y13o
politics	'Qoqqobbiin biyyoonni Awurooppaa kaa'an isaanuma raasaa jira!' - Putiin	"Qoqqobbiin biyyooni Awurooppaa Raashiyaarra kaa'an akka weeraraa guutummaa addunyaatti yaaddoo uumera jechuun Vilaadmiir Putiin biyyoota Lixaa komatan. Fooramii diinagdee Vilaadivoostokitti gaggeeffame irratti Putiin haasaa taasisaniin Raashiyaan qoqqobbii diinagdee biyyoota Lixaa dandamataa jirti jedhan. Jireenyi lammiilee Awurooppaa qoqqobbii kanaan aarsaa yoo ta'u biyyoonni diinadee gadi aanaa qaban ammoo dhiyeessii nyaataa dhabanii rakkataa akka jiran dubbatan. Biyyooni Awurooppaa midhaan Yukireenin biyyoota hiyyeeyyii sossobu jechuun himatan. Ji'oota hedduuf buufanni doonii Yukireen loltoota Raashiyaatin ugguramee turus jalqaba ji'a Hagayyaa akka banamu ta'ee ture. Erga buufanni doonii Yukireen banamee as dooniwwan Yukireen midhaan fe'an lama qofa gara Afrikaa akka imalan komatu. Raashiyaan Guraandhala 24, 2022 waraana Yukireen irratti banteen daangaa Yukireen harka shan to'attee turte. Boodarra haleellaa cimaa Yukireen irraa ishee mudateen dudduubatti deebi'uun amma Kibbaa fi Baha Yukireenitti waraanatti jiru. Weerara Raashiyaa kana hordofee biyyoonni lixaa qoqqoobbii guddaa abbootii qabeenyaa, diinadgee fi daldalawwan mootummaa Raashiyaatin gaggeeffaman irra kaa'an. Gamtaan Awurooppaa boba'aa Raashiyaa irratti hundaa'uu hin qabnu jedhee yoo murteessu Raashiyaan ammoo ujummoo boba'aa gara Awurooppatti geessu Nord Stream 1 jedhamu rakkoo teekinikaa qaba jechuun cufte. Awurooppatti gatiin boba'aa akka malee olka'uu irraa kan ka'e aangawoonni Gamtaa Awurooppaa Fulbaana 3, 2022 wal gahuun gatii ittiin boba'aa Raashiyaa irraa bitan daangessuuf walii galanii turan. Haasaa fooramii diinagdee irratti taasisan kanaan Putiin, biyyooni Lixaa amala isaanii biyya biroo irratti fe'uu akka barbaadan himan. ""Kaampaaniwwan heddu Raashiyaa gadi dhiisanii akka bahaniif sarda turan, amma omishnii fi hojiin Awurooppaa keessatti akkamitti akka cufamaa jiru argaa jirra,"" jedhan. Puutin kana haa jedhan malee Raashiyaanis qaala'iinsa jireenya fi kaampaaniwwan ishee meeshaalee barbaachisoo galchuuf rakkataa jiru. Biyyoonni Gamtaa Awurooppaa torbee darbe lammiilee Raashiyaatif viizaa kennuun rakkisaa akka ta'e gochuun Raashiyaa baay'ee aarsanii jiru. Inumaayyuu biyyoonni Baaltik sadi lammiilen Raashiyaa fi Beelaarus gara daangaa isaanii akka hin ceene dhorkanii jiru- fira yoo qabaatanii fi dhimma hojii namoomaf qofa konkolaatan akka cehan eeyyamuun. Puutin haasaa isaanii kanaan, kana booda doolaraa, yuuroo ykn paawundiidhan dhaadachuun osuma arginuu gatii dhabaa jira jechuun biyoota lixaa qeeqan: ""jala muree kanan isinitti himu, waan dhabne tokko hin qabu waanti gara fuulduraatti dhabnus tokko hin jiru,"" jedhan. Ministeerri Dhimma Alaa Yukireen Dimiitiroo Kuleebaan, Raashihyaan boba'aa isheetin Awurooppaa sodaachisuu barbaaddi jedhan: ""Puutin tasgabbii fi nageenya tokkoon tokkoo lammiilee Awurooppaa keessa jiraatanii balleessuu barbaada."	https://www.bbc.com/afaanoromoo/articles/cxwr014d089o
health	Fayyaafi miidhagina: Dubartiin dogogoraan haphee fayyadamuun buqqeen mataafi rifeensi walitti dhine wallaansa argatte	Dubartiin Gahanaa tokko rifeensashee akka walitti qabuuf jecha haphee ‘Gorila Glue’ jedhamu fayyadamuun rifeensiifi buqqeen mataa walitti dhinee rakkaataa akka jirtu miidiyaa hawaasaarratti torban darbe himachaa turte. Dubartiin maqaan ishee Tessica Brown jedhamtu kun waan ishee mudate viidiyoo waraabdee TikTok irratti gadhiiste. Bakka biifaa rifeensaa duraan baramee ‘Gorilla Glue’ fayyadamnaan rifeensi mataakoo walitti gogee hafe jechuun ibsite. Hapheen ‘Gorila Glue’ jedhamu kun yeroo baayyee seraamikii, mukaafi dhakaa hafame walitti qabsiisuuf gargaara. Ogeessi dubartii Aadde Tessica Brown jedhamtu kana erga mudannoo ishee kanarratti viidiyoo gadhiiste argee gadduufiin akka bilisaan wallaansa taasisuuf waadaa galuun isaa ni yaadtama. Ogeessi fayyaa US hiddi dhaloota isaa Gahanaa ta'e kun haaluma waadaa galeefiin haphee mukaafi seraamika walqabsiisuuf gargaaru kana mataa dubartii kanarraa qulqulleesseeraaf. Dr Mikaa'el Obeeng wallaansa kana milkaa'inaan zumuruudhaaf saatii afur itti fudhate. Tilmaamni baasii isaas dolaara 12,000 ta'a jedhameera. Dr. Mikaa’el Obeeng viidiyoo seenaa dubartii rifeensa miidhagfachuuf jecha waan hin taane fayyadamte kanaa argee hedduu qalbiikoo na qabate jechuun buufata TV Los Anjeles CBSNtti hime ture. Viidiyoo gadhiifte sana keessatti Aadde Tessica Brown   rakkoon erga ishee mudatee ji’arra kan darbe yoo ta’u, haphee sana ofirraa balleessuuf waan baayyee dhamaatus hin milkoofne. “Wanti kun dhugaa akka ta’e yeroon argetti, wanti gochuun danda’amu akka namaatti Tessica ‘tiif gara laafina agarsiisuudha,” jedhe Dr. Obeng. Ogeessi fayyaa kun mala ittiin isheen wallaanamuu dandeessu barbaadaa akka jiran himuun, rakkoo ishee kanaaf addatti fala kan ta’u ni qabna jedhees ture. “Akka dhukkubiin tokkollee itti hin dhaga’amnetti mala adoochaa waliigalaatiin hojjetama.” Dr. Obeng dubartii kanatti kan dubbate yoo ta’u haphee mataasheerratti goge kana irraa balleessuudhaan rifeensiifi mataanshee akka oolu taasisuudhaaf karoorfataa turan. Kunis kan raawwatamu keemikaala wallaansaa addaatiin jedhe.	https://www.bbc.com/afaanoromoo/oduu-56014071
politics	MM Abiy Ahimad: ‘Yeroon dabalataa Manni Maree Federeeshinii kenne nageenya ummataafi’	Manni maree Federeeshinii turtiin aangoo mootummaa akka dheeratu wanti murteesse 'nageenya ummataaf [kabachiisuuf] malee yeroo dabalataa paartileefis ta'e mootummaa kenname miti' jechuun dubbatan. Erga murteen dheengadda, gaafa Roobii, Manni Maree Federeeshinii murteesse as yaada kennaniin adeemsa keessa darbe jajaniiru. Guyyaa har’aa ergaa fuula Fesbuukii isaanii irratti gadhiisaniin adeemsi mana maricha waan kana dura hin baramnedha jedhan. ‘’Dimookiraasiin biyya keenyaa of fooyyeessaa deemaa akka jiru ifatti agarsiiseera’’ jedhan. '‘Yoo sirriitti hubanne, carraan kuni akka biyyaatti dimookiraasiitti madaquu akka dandeenyu carraa guddaa tarkaanfii tokko fuula duratti nu dabarsedha jechuun danda’ama.’’ Yaadni Ministira Muummee kuni yeroo paartileen mormituu muraasa murtee Mana Maree Federeeshiniin mormii isaanii ibsanii booda kan dhagahamedha. Dubbii isaaniinis paartilee waliin mariin akka itti fufu himan. Hunda caalaa murteen kuni xiyyeeffannoo mootummaa ittisa koronaavaayirasii irratti akka ta’u gargaara jechuunis dubbatan. Erga Manni Maree Federeeshinii turtii aangoo mootummaa erga dheeressee booda paartileen mormituu mormanis ta’e murtii kana deeggaran ni jiru. MM Abiy ‘’Wanti biyyaaf jedhamee dalagamuu ummataafi. Ummatni osoo hin jiraatin wanti ummataaf taasifamu hin jiru’’ jechuun murteen tibbanaa barbaachisaa akka ta'e akeekanii dubbataniiru. ‘Yeroon dabalataa Manni Maree Federeeshinii kenne nageenya ummataaf [kabachiisuu] yeroo kenname malee yeroo paartileef yookiin mootummaaf kenname miti’ jechuun himaniiru. Waggoota dheeraa booda qabsoo karaa nagaatti kan deebi’e Addi Bilisummaa Oromoo fi Kongirasiin Federaalistii Oromoo ibsa baasaniin aangoo mootummaa dheerate murtii ‘olaantummaa qaama tokkoon murtaa’edha’ jechuun mormaniiru. Durumaa paartileen lamaan adeemsa 'heera hiikuu' mootummaan hordofe mormaa turan. Paartilee lamaan alatti Addi Bilisa Baasaa Biyyaalessaa Ogaaden (ONLF) murtee tibbanaa qeequun madda rakko nageenyaa ta’u akka danda’u ibseera. Paartileen kunneen mootummaan paartilee mormituu waliin marii akka taa’u gaafataniiru. Ministirri Muummee Abiy Ahimad ergaa isaanii har’aan paartilee mormituu waliin marii akka itti fufan himan. ‘’Dimookiraasiin akka cimuufi waliigalteen biyyaalessaa cimee akka itti fufu paartiin biyya bulchu fuuladuratti dhimmoota ijoo biyyaalessaa irratti paartilee waliin mari’achuun waliin dalaguu itti fufa’’ jedhaniiru. ‘Ilaalchi keenya tokko ta’us dhiisu biyyi qabnu garuu tokkodha’ kan jedhan Ministirri Muummee Abiy ‘hiree fulduraa biyyattii dhimmoota murteessan irratti’ paartilee waliin marii akka itti fufan dubbatan. Itoophiyaa keessa erga koronaavaayirasiin seenee ji'a sadii ta'eera. Keessumaa baatii tokko darbe hammi namoota koronaavaayirasiin qabamanii haalaan dabalaa jira. Qorannoo Inistitiyuutiin Fayyaa Hawaasa Itoophiyaa gaggeessen ji’a tokko darbeefi ji’oota duraan lama hammi namoota vaayirasichi irratti argame yoo ilaalamu kan booda kanaa dachaa 10’n dabaleera jedheera. MM Abiy ‘‘ganna dhufu lakkoofsi kana caaluu akka malu tilmaamama’ jechuun himaniiru. Kanaanis, paartilee mormituufi qaamoleen kaan dhimma koronaavaayirasii ittisuufi dhiibbaa inni fiduu danda’u xiqqeessuu keessatti akka qooda fudhatan waamicha dhiheessaniiru. ‘Hojiin tokko qaama tokkoof qofaatti yeroo kennamu miti ‘ kan jedhan MM Abiy dhiibbaa vaayirasichi fidaa jiru hanqisuuf hunduu itti gaafatamummaa qaba jechuun himan. Kunis, to’annoo vaayirasichaa, dhiibbaa diinagdeefi hawaasummaa fiduu malu, hanqina midhaan nyaataa mudatuu malu, birmadummaa biyyaa eeguufi, filannoo haqaafi amanamaa akka taasifamuf qophii taasifamuu keessatti hunduu gahee isaa akka gumaatu waamicha dhiheessaniiru. Erga Ministirri Muummee Abiy Ahimad aangootti dhufani as filannoon yeroo duraaf baatii Hagayyaa keessa taasifamuuf yaadamee ture. Yeroon suni boodarra ganna keessa yaadni jedhu waan ka’ef ji’uma sana keessa guyyoota muraasa akka achi siqu ta’e. Kanuma keessa garuu ji’a sadii dura sadarkaa addunyaatti weerarri koronaavaayirasii biyya seennaan Boordiin Filannoo adeemsa qophii filannoo adeemsisuu akka hin dandeenye ibse. Dhimma kana irratti kan mari’ate paarlaamaan Itoophiyaa yaada Boordiin Filannoo Biyyaalessaa dhiheesse raggaasisuun filannoon yeroo biraaf akka darbu ta’e. Manni Maree Federeeshinii Itoophiyaa hanga weerarri koronaavaayirasii yaaddoo ta'ee itti fufetti aangoon mootummaa akka dheeratu murteesseera. Yaada Gumii calallii seeraa bu'uura godhachuun murteewwan ijoo lamatu murtaa'e. Kan jalqabaa hanga weerarri koronaavaayirasii biyyattiif yaaddoo ta'ee jirutti manneen maree federaalaa fi naannolee hundi hojii isaanii akka itti fufan kan jedhudha. Kana jechuun manneen maree kanneeniin kan filataman MM fi bulchitoota naannolee hundaa fi kaabineen isaanii aangoorra turu jechuudha. Qabxiin lammataa ammoo weerarri koronaavaayirasii yaaddoo ta'uu dhabuun isaa dhaabbilee fayyaan erga mirkanaa'e kunis paarlaamaan erga ragga'ee booda filannoon yeroo baatii 9 hanga waggaa 1 hin caalle keessatti akka raawwatamu kan jedhudha. Silaa bulchiinsi amma aangoorra jiru A.L.I baatii Fulbaana bara 2013 keessa turtiin isaa goolabama ture. Mootummaan gorsa ogeeyyiin seeraa dhiheessan bu’uura godhachuun yeroo weerara koronaavaayirasii kana filannoo gaggeessuuf filmaata afur kaa’e. Paartileen mormituu immoo heeraan osoo hin taane furmaata siyaasaatu barbaachisa jechuun adeemsa mootummaa kan morman turani. Garuu, hundatu morme jechuu miti. Mootummaan immoo ‘’furmaata siyaasaa’’ wanti paartileen jedhan ‘’qoodinsa aangooti’’ jechuun ‘bu’uura heeraa hinqabu’ jedhee ture. Kanuma keessa filmaata afur mootummaan dhiheesse keessaa paarlaamaan hiikkaa heeraa gaafachuu kan jedhu filachuun Manni Maree Federeeshinii ji’a tokko keessa hiika akka itti barbaadu gaafate. Koreen Mana Maree Fedeereshinii jala jiru dhimma kana irratti ogeeyyii seeraafi fayyaa akkasumas heerri Itoophiyaa ammaa gaafa bahe kanneen qooda fudhatan waliin mari’ateera. Adeemsa Koree Calallii Seeraa irratti paartileen tokko tokkoofi ogeeyyiin gaaffii kaasan turan. Hiikkaa heeraa koreen kuni dhiheesse bu’uura godhachuun Roobii darbe Manni Maree Federeeshinii aangoon mootummaa akka dheeratu murtesseera. Waggoota 27 darbanif siyaasa Itoophiyaa keessa olaantummaan kan gaggeessaa ture Addi Bilisa Baasaa Ummata Tigraay (ABUT) garuu filannoon yeroo isaa eeggate taasifamu qaba jechuun morma. Jalqaba torban kanaas, Af-yaa’iin Mana Maree Federeeshinii Aadde Keeriyaa Ibraahim filannoon darbuu isaa mormuun fedhiin aangoo gadhiisuu isaanii ibsuun ni yaadatama.	https://www.bbc.com/afaanoromoo/oduu-53030632
health	Wal-qunnamtii saalaa fi Koronaavaayiras- wantoota beekuu qabdan	Yoon wal qunnamtii saalaa taasise koronaavaayirasiin na qabataa? Kana yaaddee garuu gaaffachuuf qaanofte ta'uu danda'a. Dhugaa jiru oduu sobaa irraa adda baasuuf oggeessota gaafanneerra. Oggeessa fayyaa Dr Aleeks Joorji fi geezexxessituu saal-qunnamtii Aliiks Fooks gaafanneerra. Dr Aleeksi Joorji: Yoo jaallallee qabda ta'e… nama sana waliin jiraatta ta'eefi naannoo tokko keessa waliin ooltu ta'e halli jiru hin geeddarramu. Haa ta'u malee isin keessa namni tokko mallattoowwan vaayirasichaa qaba yoo ta'e, manuma keessattillee walirraa faggaachuun filatamaadha. Akka yaadaatti mana ofii keessattilee, namni hundi meetira lama utuu walirraa fagaatee gaaridha, kun garuu waan badaa hin danda'amne ta'uun nuuf gala. Aliiksi Fooksi: Dabalataan ati mallattoo koronaavaayirasii salphaa ta'e qabda yoo ta'e jaalalleen keefis akkasuma ta'e jette yaaduu dhiisuun barbaachisaadha. Kanaaf, yoo maallattoo kamiyyuu qabda yoo ta'e hanga dandeessutti jaallalleekee irraa fagaadhu. Dr Aleeksi: Yeroo kanatti jaalallee haaraa qabachuun gaariidha jedhee hin qorsu, sababiinsaa vaayirasicha daddabarsuu dandeessa. Aliiksi Fooksi: Namootni vaayirasicha qaban tokko tokko maallattoo dhukkubichaa akka hin argarsiisne hin dagatiin. Kanaaf yoo guutummaatti fayyummaan sitti dhaga'ama ta'ellee… walitti hiquufi dhungoon nama sanatti vaayirasicha dabarsuu dandeessa ykn namni sun sitti dabarsuu danda'a. Dr Aleeksi: Namni ati dhiyeenyatti dhungatte ykn waliin hariiroo qabbaatte koronaavaayirasii qaba jettee yoo shakkita ta'e, qofaatti adda of baasuu qabda. Yoo mallaattoo agarsiisuu eegalte, of eeggannoo dabalataa goochuu qabda. Sana booda wal'aansa oggeessotarra argachuu qabda. Aliiksi Fooksi: Ofii keenyaafi nama haariroo qabnuuf itti gaafatamummaa qabaachuu qabna. Mallattoo dhukkubichaa agarsiisuu yoo eegalte nama dhiyeenya sanatti dhungatte ykn waliin haariroo qabaattetti himuu qabda. Yoo namni ati waliin turte sun mallaattoo dhukkubichaa qabaatee ati garuu hin qabaannellee, qoofatti adda of baasun sirra jiraata. Aliiksi Fooksi: Deebiin isaa jalqabuma maaliif kondomii hin fayyadamtanii kan jedhu irraatti hundaa'a. Sababni isin kondomii hin fayyadamneef, waan lamaan keessanuu dhibee saal-qunnamtiin darburra bilisa taataniif ykn ammoo maloota ulfa dhorkan biraa fayyadamtaniif yoo ta'e rakkoo hin qabu. Garuu sababootaa kana utuu hin qabaatiin fayyadamaa hin jirtan yoo ta'e, yeroo kaan caalaa amma fayyadamuu qabdu. Dr Aleeksi: Qaama saalaa walii tuqxu taanaan wal dhungachuun keessan hin oolu, akkuma beeknu immoo vaayirasichi hancufaan ni darba. Walumaa galatti carraan koronaavaayirasiin - afaan keessan irraa harka keessanitti - harka irraa gara afaan ykn funyaan nama biraatti darbuu jiru carraa vaayirachaan qabamuu dabala. Carraa kana hanga dandeenyutti xiqqeessuu barbaadna. Kanaaf wal tuxxuqaa jaallallee wajjiin hin jiraannee waliin qabnu hir'isuu qabna. Aliiksi Fooksi: Weerarri kun namootni baay'ee karaa ittin jireenya saalqunnamtii gaarii ittin qabaatan irratti akka yaadan taasiseera. Jaallellaawwan yeroo kanatti bakka adda adda jiran ammoo maloota haraa uumaa jiru. Yoo mala uummachuu dandeesse, yeroo gaarii dabarsuuf jaalalleekee waliin qaamaan waliin jiraachu hin qabdu. Aliiksi Fooksi: Yoo qorichaa HIV fudhachaa jirta ta'e lakkoofsi CD4' kee (lakkoofsa seelii dhiigaa adii dhibee ofirraa lolu) gaariidha kanaaf qaamnikee dhibee ofirra ittisuu danda'a. Kana jechuun waanti addaa koronaavaayirasiif si saaxilu hin jiru. Yoo HIV qabda ta'e, qorichakee fudhachuu itti fufi. Akkuma nama kaaniis seeraa qofatti adda baasuu hordouu qabda.	https://www.bbc.com/afaanoromoo/oduu-52095616
sports	G﻿iiftii Elizaabet II du'aan boqannaan taphoonni Piriimer Liigii haqaman	"Du'a Giiftii Elizaabet II hordofee kabaja isaaniif taphoonni Piriimer Liigii Ingilizii fi liigota kaanii haqaman. Taphoonni kudhan guyyaa Sanbata, Dilbataa fi Wiixata gaggeeffaman guyyaa biraatti dabarfamaniiru. Taphoonni shaampiyoonshiippii Jimaata har'aa gaggeefamuuf qabamanii ture. A﻿kkasumas Jimaata, dorgommiin golfii gaggeeffamuuf ture haqameera. Dorgommiin kiriiketii fi guluffii fardaa Ingilaandii fi Afrikaa Kibbaa gidduutti gaggeefamuuf tures ni haqame. Giiftii Elizaabet II, giiftiin UK waggoota dheeraaf teessoo mootummaa irra turan Kamisa kaleessaa umurii ganna 96tti boqatan. Piriimer Liigiin kabaja ''jireenya dinqisiisaa Giiftii fi gumaacha isaaniif'' jecha dorgommii torbee kanaa haqana. H﻿ogganaa ol aanaan Piriimarliigii Riichaardi Maastersi, ''nuyii fi kilebootni keenya tajaajila Giiftii waggoota dheeraafi dorgommii hin qabneef'' yaadachuufi gadda keenya ibsachuuf murtee darbedha jedhan. ""Akka biyyatti qofa osoo hin taane uummata miliyonota hedduuf gadda guddaadha. Warra ishee jaalatan waliinii fi gadda waliin gadda keenya ibsanna jedhan."" ""Qajeelfamni biyyaalessaa mootummaa biyya kanaa taphoota haquun dirqama miti jedhan. Murtee isaa garuu kilaboota dhuunfaaf dhiiseera jedhan."""	https://www.bbc.com/afaanoromoo/articles/c9x1pze3lpro
politics	Sudaan gara bulchiinsa al-Bashiritti deebi'aa jirtii laata?	Waggoota soddomatti siqaniif olaantummaa nama tokkoon Sudaan bulchaa kan turan Pireezidantiin duraanii Omaar Hasan al-Bashir, bara 2019 mormii uummataan aangoorraa gaggeeffaman. Waggaa sadi booda garuu miseensi Paartii isaanii, Kongiresii Biyyaalessaa (NCP), kan turan aangoo murteessaa ta'e argachuun, bulchiinsi Bashir deebi'aa jira yaaddoo jedhu kaaseera. Mootummaan ce'umsaa durumaanuu dadhabaa fi qormaataan guutame, waggaa darbe Jenaraal Abdel-Fattah Burhan, waahillan isaanii hooggantoota siivilii irratti erga fonqolcha raawwatanii booda dhumate. Jenaraalli waraanaa gameessi kun warraaqsi al-Bashir aangoorraa fonqolche keessatti ga'ee olaanaa nama gumaachan turan. Jenaraalonni gameeyyiin hundi isaaniiyyuu miseensota koree dhimma nageenyaa ta'an, kanneen al-Bashir wayita aangoonsaanii obba'uuf jedhu muudan paartii NCP akkaan deeggaru. Warraaqsa jijjiiramaa fi dimokiraasii- pro-democracy Forces for Freedom and Change (FFC) movement- jedhamutti miseensa gameessa kan ta'an Hamza Balol, humni waraanaa NCP kunuunsuuf jecha mootummaan ce'umsaa akka badu godhe jechuun komatan. Qondaalli garee siivilii keessaa ta'an kun hanga fonqolchi gaggeeffamutti Jenaraal Abdul-Fattah waliin aangoo qooddataa turan. Namoonni fonqolcha kana qindeessan ''aanga'oota mootummaa duraanii waliin ta'uun bulchiinsa isaanii deebisuuf hojjechaa jiru,'' jedhan Aab Barol. Erga Onkoloolessa darbe fonqolchi mootummaa bulchiinsa siivilii irratti gaggeeffamee as mormii gaggeeffamaa tureen namoonni 100 caalan ajjeefamaniiru. Jenaraal Burhaan fonqolcha erga gaggeessee booda koree caasaa aangoo mootummaa duraanii diiguuf bu'uureffame balleessuun kaayyoosaanii duraa ture. Koree yakka malaammaltummaa bara aangoo mootummaa al-Bashir ture saaxiluuf hundaa'e kan dursaa ture Abbaan Seeraa Wajdi Saleh erga humni waraanaa aango qabatee booda hidhameera. Koreen kun wayita fonqolchi mootummaa gaggeeffamu hariiroon NCP fi jenaraalota waraanaa gidduu ture maal akka ta'e qorataa ture. Fonqolcha booda humni waraanaa NCP fi deeggartoota isaatti michoomuun aangoo akka deebifatu hojjechuu eegalaniiru. Hojjettoonni hari'aman hedduun hojiitti deebi'aniiru, aanga'oota NCP namoota turan keessaa Jenaraal Ahmad Mufdal bakka aangoo mootummaa ijoo ta'e- General Intelligence Service (GIS)  irratti muudaman. Akkaawuntiin baankii miseensota NCP akka hin sochoone dhorkamee ture hedduun dhorkaan irraa ka'uu,  qondaaltonni fi miseensonni hidhaman gadhiifamuu fi hedduun hojiitti deebi'uun bulchiinsi al-Bashir bakkatti deebi'aa jiraachuu mul'isa. NCP dursaa kan turan Ministirri Dhimma Alaa duraanii Ibrahim Ghandour, Bulchaa Daarfuur Bahaa kan turanii fi dhiittaa mirgoota namoomaan kan himataman Anas Omar fi Garee IS deeggaraa kan turan Muhammad Ali Al-Jizouli kanneen tibbana mana hidhaatii gadhiifamaniidha. Garuu al-Bashir humna waraanaa biyyattiitiin hidhamaniituma jiru. Qondaalli bara 1989 fonqolcha mootummaan aangoo qabatan al-Bashir waggaa sadi dura bara 2019 malaammaltummaan yakkamanii turan. Waa'een fonqolcha mootummaa isaan ittiin aangootti dhufaniis Adoolessaa 2020 irraa kaasee ilaalamaa jira. Himannaa kana warra dimokiraasii fi jijjiiramaaf socho'antu eegalan, osoo Jenaraal Burhan aangoo hin qabatin kan eegaleedha. Al-Bashir yakka Daarfuuritti raawwateen walqabatee mana murtii yakkoota waraanaa Idil-addunyaatiin (ICC) himatamanii kan jiran ta'us, humni waraanaa Sudaan garuu dabarsee kennuu dide, al-Bashir himannaa ICC ni waakkatu. Xiinxaltoonni tokko tokko akkuma Masriin erga humni waraanaa aangoo to'atee booda bara 2013 Pireezdanti Hosnii Mubaarak gadhiiste, humni waraanaa Sudaanis al-Bashir gadhiisuu danda'u yaada jedhu qabu. Qondaalli NCP'f amanamaa ta'ee fi Sochii Islaamaa Sudaanitti qondaala kan ta'an Ali Karti NCP'n akka deebi'ee bakka qabatuuf nama ga'ee olaanaa gumaachaa jiruudha jedhama. Sochiin kun garee IS waliin hidhata qaba jedhamee amanama. Duraan Ministira Dhimma Alaa kan ture qondaalli kun, koree caasaa mootummaa al-Bashir diiguuf hundaa'een akkaan irratti qiyyaafatamee ture. Qabeenyi isaa fi namoota garee isaa turaniin horatame hedduun irraa fudhatameera. Namni akkaan al-Bashiriif amanamaa ta'e kun bara 1990 Humna Ittisa Uummataa hundeessuun maqaa horatee nama tureedha. Humni kun Sosochii Bilisummaa Uummata Sudaan (SPLM) waraanuu keessatti ga'ee guddaa gumaacheera. Gareen SPLM yeroo sana naannoon hordoftoonni amantii Kiristaanaa itti heddummaatan akkasumas kanneen amantii biraa hordofan akka walabummaasaanii gonfatan falmaa ture. Naannoon haala kanaan ibsamu kun Sudaan Kibbaa ammaati. Bara bulchiinsa al-Bashir Ministira Odeeffannoo kan turan Amin Hasan Umar, tibbana haasawa taasisaniin weeraraa fi doorsisa kamuu Sudaan irraa ittisuuf gareen- Islamist Movement jedhamu loltoota kuma 500 qopheeffatee jiraachuu ibsan. Lakkoofsa kana qaama walabaarraa mirkaneesuun hin danda'amne, garuu wanti qondaalli kun jedhan dhugaa yoo ta'e lakkoofsi hidhattoota kunneenii kan humna Daarfuur keessa socho'aa turee hedduu caala. Waraana Daarfuur keessatti haleellaa hamaa raawwachuun kan himatamu gareen- Rapid Support Forces (RSF) jedhamu loltoonni isaa 50,000 hanga 150,000 gidduutti tilmaamamu. Humni waraanaa fonqolchaan aangoo harkatti galfatee jiru (Juntaan) bara dhufu filannoo gaggeessee aangoo gara bulchiinsa siiviliitti dabarsuuf akka jiru ibseera. US fi Sa'uudi Arabiyaan jenaraalonni waraanaa fi gareen FFC garaagarummaa gidduusaanii jiru furuun akka walitti araaramaniif jaarsummaa taa'aa turan. Garuu koreen mormii qixeessu- kan rogeeyyii fonqolcha hadheeffatanii balaaleffataniin gaggeeffamu humna waraanaarraa amantee waan dhabeef mormiin akkuma itti fufetti jira.	https://www.bbc.com/afaanoromoo/articles/c908q38kg2lo
health	Covid-19: Talaalliin Covid-19 %90 ol nama irraa ittisuu danda'a jedhame argame	Talaalliin koronaavaayirasii namoota vaayirasiin akka hin qabamne irraa ittisuun isaa 90% ol milkaa’uu, yaaliin jalqabaa jalqabaa gaggeeffame mul’ise. Kaampanoonni qoricha kana hojjatan Pfizer fi BioNTech jedhaman ‘saayiinsii fi namoomaaf guyyaa guddaadha’ jedhaniiru. Talaallin kun namoota 43,500 irratti biyyoota jaha keessatti kan yaalame wayita ta’u, namarraan miidhaa qaqqabsiisurratti yaaddoon uume hin jiru. Kaampanoonni talaallin kun atattamaan eeyyama argatee xumura ji’a kanaatti tajaajilaaf akka oolu gaafataniiru. Wal’aansa sirnaan maddiitti, talaalliin tooftaa uggura sababa weerara vaayirasichaan addunyaa mudate keessaa bahuuf akka fayyadutti ilaalama. Talaalliin hedduun yaalii gara xumuraa irratti kan argaman wayita ta’u, sadarkaa 3ffaa- firiin yaalii isaanii itti baramurra jiru. Talaalliwwan kunneen guutummaatti yaaliitti kan hundaa’anii fi sirna madinummaa qaamaa leenjisuus of keessatti kan qabuudha. Yaaliwwaan duraan gaggeeffaman akka agarsiisanitti, talaalliin qaamni farreen alagaa akka oomishu fi seelota-T koronaavaayirasiin akka lolan leenjisa. Kanaaf dooziiwwan lama garaa garummaa torbanoota sadii keessatti nama tokkoof barbaachisu jedhameera. Talaallichi biyyoota Ameerikaa, Biraazil, Arjentinaa, Afrikaa Kibbaa fi Tarkiitti kan gaggeeffame yoo ta’u, talaallichi dooziin lammaffaan erga kennamee torban tokko booda dhibicha 90% namarra ittisa. Kaampaniin Pfizer xumura bara kanaatti dawaa talaallichaa kennamu doozii miliyoona 50 akka dhiyeessuu karoorsee fi xumura bara 2021tti immoo doozii biliyoona 1.3’n akka qaqqabsiisu amana. Ta’us, rakkoo akkaataa dhiyeessii irratti mudatu kan rakkisaa taasisu, qorichi kun iddoo qorriinsa negatiiva 80C qabu tti kuufamuu qabaata. Kana malees, madinummaan talaalli kanaarra argamu yeroo hagamiif akka turu gaaffiin kan kaasaa jiru yoo ta’u, namootaaf umriisaarratti hundaa’uun akkaataa bu’aa qabeessa ta’een kennamurratti kaampanoonni kunneen hin ibsine. Hojii gaggeessaan Pfizer Dr. Albertn Bohurla, muddama karaa fayyaa addunyaarratti uumame akka akka goolabuun danda’amuf, tarkaaanfii murteessaarra qaqqabneerra jedhan. Hundeessitoota kaampanii BioNTech kessaa tokko kan ta’an pirofesaar Ugur Sahiin ‘’firiin argame kan ‘bu’uura’ jedhan. Amma nageenyummaa isaarratti ragaan to’attootaarra hanga argamuttii duulli talaalli kana kennuu akka hin eegalamne ibsamera. UK’n talaallii kana doozii miliyoona 40 namoota miliyoona 20 talaaluuf fayyadu ajajjeetti. Ogeessi yuunvarsiitii Oksfoord pirofeesar Piitar Horbii jedhaman ‘’oduu kana yeroo dhagahu nan seeqe’’ jedhan. Jijjirama qabatamaa fiduun kana danda’amu otoo talaallliin kun hin eegalamiin, adeemsa dheeraa adeemamu qabutu jira jedhan ogeessi kun.	https://www.bbc.com/afaanoromoo/oduu-54877557
health	Koronaavaayiras: Addunyaan duula Iboolaarraa barachuu qaba	Pirezidantiin duraanii Laayibeeriyaa Elen Joonsan Serliif  koronaavaayirasii dura dhaabbachuudhaaf addunyaan sodaa mo'achuu qaba jedhan. Aadde Elen Afrikaatti pirezidaantii dubartii jalqabaa ta'uun seenaa qabdi, waggoota 12f Laayibeeriyaa bulchite keessaa barri 2014-2016 yeroo weerarri Iboolaa lammilee biyyashee itti galaafate ture. BBC'n Looretii Noobeelii Nagaa kana rakkoo koronaavaayirasiin yeroo hammaa qaqqabsiisaa jiru irratti yaada akka kennituuf gaafateera. Kabajamtoota ummata addunyaa kanarra jirtan maraa, Onkoloolessa 19, 2014, yeroo weerarri dhibee Iboolaa Afrikaa Lixaatti tatamsa'uun lammileen biyya koo 2,000 galaafatee dachaa hedduun tatamsa'aa turetti, humna namaafi qabeenya argachuuf xalayaa kadhaa addunyaaf barreesseen ture. Dhibee weerara guutummaa addunyaa ta'uu mala jechuun sodaanne qolachuudhaaf addunyaan tokkummaan akka dhaabbatu barbaadne. Har'a, carraa kanaan ammoo sagaleekoo dhageessisuun ergaa wal-bira dhaabbachuun dabarsuu barbaada. Waggoota ja'a dura, dinagdeen Laayibeeriyaa waraanarraa hin dandamanneefi sirni fayyaa biyyattii baay'ee dadhabaa ture hagam lammilee biyyattii weerara dhukkubaaf saaxilamoo akka taasise ibseen ture. Haalli addunyaan rakkoo naannoo Lixa Afrikaatti uumame sanaaf deebii itti kenne sun akkamiin wabii kunuunsa fayyaa waloo keenyaaf akka murteessaa ta'e wal bira qabeen ilaale. Weerarri dhukkubaa, addunyaa keessa bakka kamittiyyu uumamu, hangamillee naannoo tokkotti murta'aa yaa fakkaatu dhala namaa bakka mara jiraniif yaaddo akka ta'e yaadan dhiyeessaa ture. Addunyaan haala gaariifi ciminaan deebii kennan ture. Gaggeessummaa Dhaabbata Biyyoota Gamtoomaniin (UN) humniifi qabeenyi walitti qabame. Itti-aansuun ammoo Ameerikaanis hedduu gumaachite. Waliin ta'uun injifanne.  Sababa kana irraan kan ka'e, har'a talaaliiwwan bu'a qabeessa ta'aniifi qorichoonni farra vaayirasii jiru. Kanaaf ammoo galanni tumsaafi sammuu saayintistootaa qara ta'an guutummaa addunyaarra jiraniif mala. Yeroo weerara koronaavaayirasii kanattis, lammilee addunyaa maraaf dhaamsaafi iyyannaa wal-fakkaatuun dhiyeessuu barbaada. Yeroon kana jedhutti ammoo hanga ammaa akka ardiiwwan biroo haalaan miidhamuu baattus, Afrikaan dhibee kanaan hedduu akka miidhamuu dandeessu sirriitti nan hubadha. Arikaan weerara kana dura dhaabbachuudhaaf humnaafi qophii baayyee gadi aanaa qabdi. Tatamsa'ina isaa xiqqeessuuf socho'uu qabna. Sarara dhibeen kun ittiin daddarbu ciruu qabna. Karvii ol bahaa jiru sana gadi deebisuus qabna. Tarkaanfiin vaayirasii kana ittisuu yeroo inni Eeshiyaarraa gara Awurooppaatti, Awuroopaarraa ammoo gara Ameerikaatti darbu, qaawwi uumamuufi yeroon gubate jiraachuun isaa ifadha. Of dagachuun uumameera. Yeroonis gubateera. Odeeffannoon dhokatee ture, yookaan odeeffannoon xiqqaa ture yookaan ammoo akka hin taane ta'ee ture. Amantaan cabeera. Sodaan akka namni nama/ummata baqatu, dhokatu, ykn waa jalaa dhoksee ol-kaawwatu nama gooti. Kun ta'ee garuu furmaanni tokkichi ammallee ummatuma keessa. Ani kana nan beeka. Ani bara 2014 keessa dogoggoroota kana maran raawwadhe. Akkuma kanallee addunyaan birmannaaf dhufes ni dogoggore. Haata'u malee, of sirreessinee boodarra waliin taanee hojjenne. Saffisa dhibeen kun ittiin tatamsa'aa jiru hir'isuuf jecha daangaawwan biyyootaa cufamanii yeroo ammaa daandii qaxxaamurararra jirra. Mee kottaa kana irraa ergaa dogogoraa hin fudhannuu. Kana jechuun ammoo biyyoonni of danda'anii akka isaaniif tolutti hin murteessan jechuu miti. Faallaa kanaatiin, daangaalee cufuun akka jijjiirama fidu kan taasisu mallattoowwan deebii walooti. Mana koo Monorooviyaa keessa jiru keessa taa'ee ilaalee, har'a wantoota hedduu nama jajjabeessanan arge. Ogummaafi beekumsaan ilaaluun jira;  wanti dhugaa ta'eefi beekumsi, qorannoowwan saayinsawaa, meeshaaleen, qorichoonniifi ogeessonni waliif qoqqoodamaa jiru. Biyya biyya keessatti ta'aa jira; akkasumallee, daangaa ce'ee sadarkaa idil-addunyaatti ta'aa jira. Xiqqoo barfatee jalqabullee sochii namni kamiyyu biyya hunda keessaa keessatti hirmaachuu qabudha. Dhibee sana dura dhaabachuu keessatti akka Afrikaa Lixaatti dhukkuba akkamitti akka to'annu baranneerra. Laayibeeriyaa keessatti, saba yeroo weerara Iboolaa dandeettii rakkoo dandamachuu horanne; hawaasa caalaa jabaa taanee baane. Tooftaafi adeemsi fayyaa eeggachuu yeroo sanaa dhibee Covid-19 kana to'achuudhaaf ammas lafarra nuuf jira. Ani kun daandii nuti hundi keenya irra jirrudha jedheen amantii guutuu qaba. Cimina tokkoo tokkoo namoonni agarsiisaa jiran, ejjennoo gaggeessitoonni yeroo rakkoon akkasii uumamu fudhatan, akkasumas garaa garummaa amantii qabnu dhiisnee waliin taanee sagalee tokkoon kadhachuuf abdii Waaqayyorrati akka qabaannu abdii guutuun qaba. Torban itti-aanan keessa yeroo hundi keenya gara fuula duraatti siqaa deemnu keessa, fayyaa lammilkee keenya addunyaatiif nan kadhadha. Nameenyaan tokkoo tokkoo keenya kan inni irratti hundaa'uufi jireenyi dhugaa jiraatame jedhamu warra kaan tajaajiluudhaan ta'uu isaa akka yaadattan nama hundaan gaafadha.	https://www.bbc.com/afaanoromoo/oduu-52087228
politics	UN guyyoota ittaananiitti deeggarsa dabalataaf gara Tigraayitti akka balalii'uu beeksiise	Dhaabbanni Mootummoota Gamtoomanii (UN) guyyoota ittaanan keessatti balaliinsawwan deeggarsa namoomaa fa’en hedduu namoota Tigray keessatti waraanaan miidhamiin gahuuf akka jiru beeksiise. Dubbi Himaan dhaabbatichaa Faarihaan Haaqi Sadaasa 16, 2022 akka jedhaniitti, naannicha deeggarsa atattamaatiin qaqqabsiisuu fi hojjattoota deeggarsa kana namootaan gahuuf barbaachisan bobbaasuuf balaaliiwwan ni taasifamu. Guyyaa kaleessaattis balaliinsi deeggarsa namoomaa yaalii jalqabaa Dhaabbata Mootummaa Gamtoomaatiin gara magala Shireetti taasisuu ibsuun isaa ni yaadatama. Balaliinsi Koreen Fannoo Diimaa Idil-addunyaa Shireetti taasisee kunis erga waraanni naannoo Tigraay waggoota lamaan dura eegalee as, kan yeroo jalqabaa saa ta’u waajjiira isaa Itoophiyaa beeksiiseera. Balaliinsiiwwan gara naannoo Tigraayiitti irra deedeebiin taasifaman kunneenis deeggarsa namoomaa atattamaan gara naannichaa qaqabsiisuufi rakkina namoota kumaatamaan lakkaa’aman kanneen deeggarsi ariifachiisaan barbaachisu qaqqabsiisuuf gargaara jedhameera. ‘‘Hawaasni deeggarsa namoomaa hundi barbaachisuummaa daandiiwwan kanneenii fi balaliinsawwan fe’umsaa kanneen saffiisa danda’ameen gara Maqaleefi Shireetti taasisuu eegalu isaa hubachu qabu’’ jedhe ergaa Sagantaan Nyaata Addunyaa dabarseen. Balaliinsawwan kanneen hojjattoonni deeggarsaa gara naannichaa akka galaniifi akka bahaniif mijeessuu, akkasumas deeggarsa qoricha lubbuu baraaruu oolanii fi dhiyeessitii nyaataa akka qaqabsiisaniif ni dandeessisa jechuun dubbatan Faarhaan Sagantaa Nyaata Addunyaa irraa. kana malees, konkolaataawwan Fannoo Diimaa Addunyaa deeggarsa qorichaa fe’an Sadaasa 15, 2022 Maqalee qaqabuu beeksiiseera. Deeggarsiwwan qorichaa Maqalee qaqabees atattamaan namoota deeggarsi wallaansa fayyaa isaan barbaachisuu yaaluuf kan oolu ta’u waldichi dabaluun ibseera. Haata’u malee qorichoonni lubbuu baraaruuf naannichatti atattamaan barbaachisan kan akka insuluunii fi dayaaliisisi akka hin hammatamne Daarektarri meedikaala Hospitaala Hayidar, Dr Kibroom Gabrasillaasee turtii BBC Focus on Africa waliin Sadaasa 16, 2022 taasisanii himaniiru. Oggeessi fayyaa kun sababii hir’in insuliniitiin Tigraayiitti torbaniin namoonni dhukkuba sukkaaraa dhukkubsatan du’aa akka jiran BBC'tti himunsaanii ni yaadatama. Qorichoota akka insuliiniifi dayaalisiin alattis wayita ammaa kanatti Hospitaalli Ayidar qoricha wallaansa baqaqsanii yaaluutiif barbaachis kan ittiin dhukkubsataa adoochan, antibaayotiksii fi qorichoonni bu’uuraa gara biraas kan Fannoo Diimaa gara naannichaatti geeffaman keessa hin jiran jedhe. Kana ilaalchisuunis Fannoo Diimaa Finfinneetti argamu gaafachusaanii kan himan oggeessi kun, qorichoota jedhaman kanneen erguudhaaf mootummaa Itoophiyaa irraa hayyama eeggachaa akka jiran natti himaniiru jechuun BBC Focus on Africa’tti kan himan. ‘‘Haalli jiru kan baayyee nama gaddisiisuufi cimaadhas’’ jedhan.	https://www.bbc.com/afaanoromoo/articles/ckdrll0vdqeo
politics	Itoophiyaan qondaalota olaanoo Dargii lama gadi dhiisuuf jetti	Waggoota 30 oliif Imbasii Italii Finfinnee jiru keessatti dahatanii kan turan qondaaloti olaanoo Dargii lama guyyoota muraasa itti aanan gadi dhiifamuu malu jedhe Abbaan Alangaa Waliigalaa Federaalaa. Qondaaloti olaanoo lamaan koloneel Biraanuu Baayih fi leetanaal jeneraal Addis Tadlaa mootummaan dargii kufuu hordofee imbaasii Italii Finfinnee jirutti kooluu galan. Koloneel Biraanuu Baayih yeroos ministira haajaa alaa kan turan yoo ta'u leetanaal jeneraal Addis Tadlaa ammoo itaamaazhor shuumii waliigalaa Waraanaa turan. Bara 1991 ADWUIn Finfinnee to'achuun guyyaa tokko dura Imbasii Italii Finfinnee jirutti kan kooluu galan qondaalota olaanoo afur turan. Pirees Seektreetariin Abbaa Alangaa Waliigalaa Federaalaa Itoophiyaa Obbo Awwal Sulxaan BBC'tti akka himanitti qondaaloti kun amma dura murteen du'aa itti murtaa'ee  ture. Gaaffii Abbaan Alangaa Waliigalaa dhiyeesseen pireezidantiin Itoophiyaa Saahlawarq Zawudee murtee du'aa qondaalota lamaanii gara hidhaa umurii guutuutti gadi xiqqeessaniiru jedhan Obbo Awwal. Murteen du'aa kan irratti murtaa'e wayita aanga'oota mootummaa Dargii turan yakka raawwataniin ture. Obbo Awwal akka jedhanitti imbasiin Italii namoonni lamaan waggoota 30f mirgi socho'uu isaanii daanga'ee turuun isaanii sirrii akka hin taane eeruun Abbaa Alangaa Waliigalaaf akka gadi dhiifaman gaaffii dhiyeesse. Imbaasichi waggoota kana mara deeggarsa homaatuu gochaafi akka hin turreefi aanga'ootni lamaan deeggarsa maatii isaaniin turuu beeksiseera jedhan. Umuriin waan dulloomaniif akkasumas fayyaan isaanii haala gaariirra waan hin jirreef osoo gadi dhiifamanii jedhee imbaasichi gaaffii dhiyeesse jedhu Obbo Awwal. Boordiin Dhiifamaa fi Araaraa Abbaa Alangaa Waliigalaas dhimma isaanii erga qoratee booda murteen du'aa gara hidhaa umurii guutuutti akka xiqqatuuf duree biyyaaf gaaffii dhiyeessee mirkaneessiseera jedhan. Itti aansuunis qondaalonni kunneen bifa hidhaa fakkaatuun waggoota 30 waan turaniif hidhaan umurii guutuu irraa shallagameefi akka gadi dhiifaman mana murtiif gaaffiin ni dhiyaata jedhan. Manni Murtii dhimmicha ilaalee akka bahan yoo murteesse guyyoota muraasa itti aanan akka bahan taasifamu jedhan Obbo Awwal. Loltoonni ADWUI Finfinnee qabachuuf torbeen tokko yoo gafu pireezidantiin yeroosii Mangistuu Hayilamaariyaam aangoo fi biyya gadi dhiisanii Zimbaabuweetti baqatan. Kana hordofuun ture qondaaloti olaanoo kunneen imbaasii Italiitti kan koolu galan. Mootummaan Itoophiyaa qondaalota kana dabarsee akka kennuuf mootummaa Italiif irra deddeebiin gaaffii dhiyeessullee Italiin gaafficha kufaa gochuun namoota kanaaf dahoo taatee turte. Kanaaf jecha qondaaloti olaanoo kunneen bakka hin jirretti himatamanii murteen du'aa itti murtaa'e. Yeroos aanga'oonni imbaasichatti kooluu galan saddeet yoo ta'an, afran isaanii fedha isaaniin imbaasicha gadi dhiisanii akka bahan himama. Warra amma haa gadi dhiifaman jedhaman lamaanitti dabalataan torbee tokkoof Mangistuu bakka bu'uun biyya kan bulchan leetanal jeneraal Tasfaayee Gabrakidaan fi Ministira Muummee Itti aanaa kan turan Obbo Hayiluu Yimanuus waggoota dheeraaf imbaasicha keessa aturan. Boodas sababa gara garaan achuma keessatti lubbuun isaa darbuutu himama. Qondaaloti olaanoo mootummaa Dargii hedduun murtiin hidhaa umurii guutuu fi du'aa itti murtaa'ee kan ture yoo ta'u irra hedduun isaanii hidhaa waggaa 20 booda dhiifamaan gadi dhiifamuun isaanii ni yaadatama.	https://www.bbc.com/afaanoromoo/oduu-55375129
politics	Kaayyoo hundeeffama 'Magaalaa Shaggar' fi gaaffii irratti ka'aa jiru	"Dhiyeenya kana Mootummaan Naannoo Oromiyaa magaalota Godiina Addaa Naannawa Finfinnee walitti dabaluun ‘Magaala Shaggar’ jechuun hundeesseera. Kanaaf ammoo mootummaan Dambii Hundeeffama Magaala Shaggar Lakkoofsa 233/2015 jedhu tumuun hojiirra oolchera. Dambiin hundeeffama magaalichaa BBCn argate kun chaappaa 'Waajjira Pirezidaantii Bulchiinsa Mootummaa Naannoo Oromiyaa' jedhu ofirraa qaba. O﻿nkoloolessa 11, 2015 ALI irraa kaasee dambiin hundeeffama magaala Shaggar kun hojiirra akka oolus dambicharratti ibsameera. Hundeeffamuun magaalaa haaraa- magaala Shaggar- kun aangawoota mootummaa dabalatee namoota hedduu biratti mata-duree dubbiifi falmii ta’ee jira. Maastar Pilaanii marsaa 2ffaatu dhufe kan jedhanis jiru; kaan ammoo dhuguma fayidaa uummataa kan mirkaneessudha jedhanii falmu. Rakkoon wal xaxaan biyyattiin, keessumaa Oromiyaan keessa jirtu osoo furmaata hin argatin dhimma belbeltuu akkanaa fuudhanii gadi bahuun sirrii miti kan jedhanis jiru. Ofii magaalli haaraa hundaa’e kun maalidha? Kaayyon isaa hoo? Dhuguma Maastar pilaanii lammaffaadhaa? Godiina Addaa Naannawa Finfinnee irraa maaltu-adda godha? Bulchiinsiifi caaseffamni isaa maal fakkataa? Magaalli kun akka hundaa'u gaaffii uummataatimoo murtee siyaasati? Dhimmoota kana irratti xinxaaltota, hojjattoota mootummaafi miseensota Caffee Oromiyaafi dambii hundeeffama magaala Shaggar irraa BBCn waan qindeesse akkanatti dhiyeessa: Akkaataa dambii hundeeffama magaala Shaggar bara 2015 ALI tti bahee kutaa lama lakkoosa 6 jalatti ibsameettu magaala Shaggar jedhamuun bakka tokkotti kan gurmaa’an magaalota, aanaaleefi gandoota magaala Finfinneetti marsanii jiraniidha. Isaanis, magaalota Burraayyuu, Kolooboo, Sulultaa, Laga Xaafoo-Laga Daadhii, Galaan fi Sabbataa yoo ta’an, gandoota aanaalee Walmaraa, Sulultaa, Barraak, Aqaaqii, fi Sabbataa Awaas irraa magaalichatti makaniidha. Bal’inni magaala Shaggar heektaara 160,892.8 akka ta’eefi akkaataa barbaachisummaa isaatti akka dabalu ykn hir’atus dambii kana keessatti ibsameera. Itti waamamni magaalichaa ammoo mana-maree magaalichaafi Pirezidaantii Naannoo Oromiyaatifidha. Teesson Muummee Magaala Shaggar ammoo magaala Finfinnee akka ta’es ibsameera. Dambii hundeeffama magaala Shaggar kana Kutaa Lama lakkoofsa 9 muraa 2 jalatti akka ibsametti, daangaan bulchiinsi magaala Shaggar magaala Finfinnee waliin qabdu: “Akkaataa sanada waliigaltee Bulchiinsi Godina Addaa Oromiyaa Naannawa Finfinnee Bulchiinsa Magaalaa Finfinnee waliin gaafa Adoolessa 22 bara 2014 waliigaluun mallatteessaniin ta'a"" jedha. Dambii hundeeffama magaalichaa Kutaa Lama Lakoofsa 10  jalatti, Gurmaa’insa Qaamolee Mootummaa Bulchiinsa Magaalichaa tarraa’en Magaalaan Shaggar: Bulchiinsa Magaalaa, Kutaa Magaalaa fi Bulchiinsa Aanaa Magaalaa qabaata. Qaamoleen bulchiinsa magaala Shaggar  Mana-maree, Kantiibaa, Mana-maree Bulchiinsaa, Mana-murtii Ol’aanaa, Waajjiraaleefi hojjettoota barbaachisoo ta’u. Magaalonni naannawa Finfinnee dur of danda’anii bulchiinsa magaalaa jedhaman amma kutaa magaalaa ta’u jechuudha. Bifa kanaan hojiiwwan gurguddoo magaalonni kunneen dur of danda’nii hojjataa turan kan hojjatu magaala Shaggar ta'a jechuudha. M﻿agaala Burayyuu irraa hojjataan maqaan isaa akka hin dhahamne gaafachuun BBCtti dubbate,  magaalan isaanii akka kutaa magaalatti hundaa'un achi jalatti ammoo bulchiinsi aanaas hundaa'ee hojiitti seenamuu hime. ""﻿Hojjattoonni duraan bulchiinsa magaalaa irra turan bakka kutaa magaalaafi bulchiinsa aanatti ramadamaniiru,"" jedhe. Gama biraan ammoo dursee qophiifi odeeffannoon waan hin turreef hojjattoota gidduutti burjaajin uumamuufi namoonni caasaa haaraa kana keessatti aangoo fi ramaddii iddoo gaarii argachuuf 'gubboo' birrii 50,000 kaasee hanga kuma 200 tti kaffalaa akka jiran hime. Haata'u garuu BBCn komii kana qaama walabaarraa hin mirkaneeffanne. Kaayyon hundeeffamuu magaala Shaggar, magaalattii ammayyeessuf, misoomaf hawwattuu taasisuuf, akkasumas magaala giddu-gala diinagdee, siyaasafi hawaasummaa taate gochuuf akka ta’e kaayyowwan Mootummaan dambii hundeeffama magaalichaa lakkoofsa 233/2015 keessatti tarreesse keessayi. Haata’u garuu hundeeffama magaala Shaggar ilaalchisee aangawoota mootummaa dabalatee namoota garaa garaa irraa komiin dhagahamaa jira. Miseensi Caffee Oromiyaa maqaan isaanii akka hin dhahamne gaafachuun BBCtti dubbatan hundeeffama magaalichaa irratti rakkoon iftoominaa akka jiru himan. ""Dubbicha osoo hawaasa hin mariyachiisin gadi fuudhani. Gandoonni baadiyyaa dur Godiina Addaa Naannawa Finfinnee irraa tajaajila argataa turan kaan magaala Shaggar jalatti waan hin hammatamneef amma gara Walisoo ykn Adaamaa fa'aa deemanii tajaajila akka argatan godhamnii jiru,"" jedhan. I﻿tti dabaluunis, ""Uummata tuffachuun sirrii miti. Uummataan anatu siif beeka jechuun uummata wallaalaa gochuudha, yoo dogoggores uummanni [dhimma isaarratti] haa dogoggoru, garuu uummanni maal barbaada jedhanii gaafachuutu ta'uu qaba ture"" jedhan. Haata'u garuu miseensi Caffee kun, hundeeffamuu magaala Shaggar irraa komii akka hin qabne himuun hawaasni isaan bakka bu'an mariisifamuu dhabuu rakkoo ta'uu himan. Akka dambii hundeeffama magaala Shaggar irratti ibsametti, gandoonni aanaaleee akka Aqaaqii, Sabbata Hawaas, Barraak, Sulultaa fi Walmaraa jala turan, gandoonni 40 ta'an magaala Shaggar jalatti hammatamaniiru. Eertuu Mojoo fi Koyyee Faccee Finfinnee jala kan turan gandoota magaala Shaggaritti makamaniidha. G﻿ama biraan ammoo gandoonni baadiyyaa dur godiina addaa naannawa Finfinnee irraa tajaajila dhiyeenyan argataa turan magaala Shaggar keessatti waan hin hammatamneef fageenya dheeraa deemanii tajaajila argachuuf dirqamanii jiru. M﻿iseensi Caffee Oromiyaa biraan maqaan akka hin dhahamne gaafachuun BBCtti dubbatan: ""Dhimmichi osoo Caffeen Oromiyaas ta'ee kaabineen olaanan quba hin qabaatiin kan hawaasa bira qaqqabe. Aanaa tokko keessaa gandoonni walakkaan Shaggar jalatti yoo ramadaman kaan ammoo osoo hin ramadamin hafanii tajaajilaaf lafa 200 km fa'aa deemanii tajaajila akka argatan taasifamuun hawaasa ani bakka bu'e biratti komii kaase."" Kanumarraa ka'uun hawaasni gandoota baadiyyaa namoota bakka buufachuun komii isaanii mootummaa naannotiif dhiyeessuus dubbataniiru miseensi Caffee kun. Hundeeffamuu magaala Shaggariin wal qabatee namoonni komii kaasan akkuma jiran kan jajanis jiru. Dhimmoota siyaasaafi hawaas-dinagdee ilaalchisuun miidiyaa hawaasummaarratti yeroo baayyee kan barreesssan Gaazexeessaafi Rogeessa kan ta'an Obbo Dammaqaa Nagaasaa  hundeeffama magaalaa haaraa kana warra deeggeran keessaayi. Shaggar magaala 'Ismaart Siitii' ykn Sister Siitii' akka taateefi bal'inni ishees Finfinnee dachaa sadi akka caaltu ibsuun, ""...Masaraan haaraa kan biyyaa irra caalaan ykn guutummaatti  Shaggaritti ijaaramaa jira. Masaraan Oromiyaa Finfinneetti ijaaramaa jira. Kanuma!"" jechuun hundeeffamuu Shaggar waan gaarii ta'uu isaa barreessan. Gama biraan ammoo Deetaa Ministira Nagaaa Itoophiyaafi miseensa Caffee Oromiyaa kan ta’an Obbo Taayyee Danda’aa hundeeffamuun magaala Shaggar iftoomina seeraa akka hin qabne qeeqa cimaa fuula miidiyaa hawaasaa isaanii irratti barreessan. Mootummaan Naannoo Oromiyaa bulchiisaafi misooman magaalota naannawa Finfinnee jiran wal qunnamsiisuf hundeeffamuun magaala Shaggar barbaachisaa akka ta’e ibsus Obbo Taayyen garuu magaalonni kun aangoofi eenyummaa isaanii qabatanii bu’uuralee misoomaan wal-qunnamsiisuun maaf hin danda’amu? jedhanii gaafatu. “Magaalonni marsaan Finfinnee daandii guddaan wal-qabatuu akka qaban bara 2011 kora ODP irratti kaasuu koo nan yaadadha. Namni Sululta irraa Burraayyuu deemuu barbaadu Finfinnee seenee rakkatuu hin malle. Finfinnee alatti Xaafoo fi Sululta waliin gahuun rakkoo tiraafikaa Finfinnee furuufis danuu fayyada. Garuu sun hin dhagayamne,” jedhan Obbo Taayyen. Miseensonni Caffee Oromiyaa osoo hin dhagahiniifi Caffeen osoo irratti hin mari’atin magaalli Shaggar hundeeffamuun kaayyoo namoota muraasaafi ‘hanna lafaatiif’ karoorfame akka ta’es ibsu. N﻿amoonni muraasni 'hanna lafaatiif' magaala Shaggar hundeessan kun eenyu akka ta'an hin ibsine. O﻿bbo Taayen yeroo hedduu miidiyaa irratti aangawoota mootummaa naannoo Oromiyaa irratti qeeqa jabaa dhiyeessu. Dr. Milkeessaa Miidhagaa Hoogganaa Biiroo Bulchiinsaafi Itti-fayyadama Lafa Oromiyaa kan turan dhimmi hundeeffama magaala Shaggar, Maastar Pilaanii lammaffaadhan akka wal qabatuufi dantaan Finfinnee Oromiyaa keessatti kabajamuu waan dadhabeef karoorri kun magaala Finfinneetin durumaanuu akka qophaa’e BBCtti himan. “Ani qabatamaan waanan beekun qaba. Rakkoo Finfinneen Godiina Addaa keessatti qabdu akkamitti hiikna jedhaniitu Addis Ababa Metropolitan Region Plan kan jedhu gara dhuma bara 2018 tti magaalli Finfinnee qopheesse,” jedhu. Yeroo isaan lafa Oromiyaa bulchaa turan bishaan magaala Finfinneetif Aanaa Sulultaa keessaa Garbii lakkoofsa 2 jedhamu bahaa akka ture himuun: “Ministeerri Faayinaansii [Obbo] Ahmad Shidee qaaman na argatee, [bishaanicha baasuuf] Baankii Addunyaarraa horii arganneerraa lafarraa [qote bulaa] nuuf kaasaa naan jedhe. Anis amma gaaffin ummanni Oromoo Finfinnee irraa qabu deebii argatutti ani waa’ee nama buqqisuu keessa hin galu jedheen dide,” jedhan Dr. Milkeessan. Magaalli Finfinnee bakka balfa itti gattu dhabdee waan rakkataa jirtuuf karoorri kun qophaa’ee Naannon Oromiyaa hojiirra akka oolchuuf akka karoorfame himu. G﻿ama biraan ammoo magaalota amma Shaggar jedhaman kana keessatti karaa seeraan alaa lafa qabachuun hammaachuu irraa kan ka'e qubsumni (dimogiraafin) uummataa akka malee jijjiiramaa jiraachuu himuun, ""Yeroon lafa Oromiyaa bulchaa ture weerara lafaa dhaabsisuu gaafa eegallu hoggansa kanarratti cichine sanyummaadhan nu qoratanii rakkoo guddaatu nurra gahe"" jedhan. I﻿tti dabaluunis magaalli Shaggar Maastar Pilaanii hamaa ta'e ""maqaa bareechanii Shaggar isa durii [Finfinnee] dhabdaniitu, Shaggar haaraa isiniif hundeessina jedhanii as bahan,"" jedhan. A﻿kkuma yeroo Maastar Pilaanii sana icciitii guddaadhan qabanii erga hojjatanii xumuranii hojiirra oolmadhaaf gadi baasan malee fedhiifi dantaan uummataa gaafatamee akka hin taane kaasu Dr. Milkeessan. Akkaataa dambii hundeeffama magaala Shaggaritti teesson magaalichaa Finfinneedha. Namoonni magaalotaafi gandoota baadiyyaa magaala Shaggar jala jiran irraa dhimma isaanii dur achuma magaala isaanitti raawwataa turan raawwachiisuuf amma gara Finfinnee deemuuf dirqamu jechuudha. Kuni ammoo dursee qorannoofi qophiin gahaan waan hin turreef rakkoo ture wal xaxaa taasisa jedhu Obbo Taayyenis. “Dhimmi duraan Galaan, Xaafo, Sabbata, Burraayyuu fi Sulultatti xumuramaa ture amma Saaris geeffameera. Gandooti aanaaleen godina addaa jala turan gariin ammoo amma godinoota duriitti deemu jedhama. Aanaa Aqaaqii irraa gandooti gariin Adaamaa deemu. Sandaafaan ammoo Finfinnee keessa cehee Fiichee akka deemu murtaayera. Kun bulchiinsaaf hamaa ta'uun ifaadha,” jechuun jiruu uummataa akka hammeessu kaasu. D﻿r. Milkeessanis magaala Shaggar hundeessanii teessoo isaa Finfinnee gochuun ""bulchiinsa uummatarraa fageessudha malee rakkoo uummataa hiikuu miti,"" jechuun mormu. Komiiwwanii fi wantoota shakkii uuman ilaalchisee deebii argachuuf BBCn aangawoota mootuummaa argachuuf yaalii godheen a﻿ngawaan Caffee Oromiyaa tokko qaamni dhimmi ilaallatu akka deebii kennu haala mijeessana jedhanii erga beellama qabanii booda argachuu hin dandeenye. H﻿eera Mootummaa Naannoo Oromiyaa Keeyyanni 49 lakkoofsa 3/b jalatti Caffeen Oromiyaa, ""Baay’ina uummatichaa, bal’ina naannichaafi sochii dinagdee hawaasummaa tilmaama keessa galchuudhaan gulantaalee bulchiinsaa dabalataan ni hundeessa,"" jedha. B﻿ifa kanaan magaala Shaggaris hundeessuuf aangoo kan qabu Caffee Oromiyaati jechuudha. Miseensota Caffee Oromiyaa BBCn dubbise lama keessaa Magaalota Godiina Addaa Naannawa Finfinnee keessaa bakka tokko [bakka isaa nageenya miseensa Caffee kanaaf jecha BBCn hin eerre] bakka kan bu'an, waanti uummanni irratti mariyatee itti hin amanne akka hin fayyanne himu. ""Dursa Caffeen labsiin bahe uummata ni fayyada moo hin fayyadu jedhee irratti ni mariyata. Caffeen erga murteessen booda qaamni hojii raawwachiiftuu dambii baafatee uumatatti gadi bu'uun mariisisa. N﻿uti uummata bakka buuna waan ta'eef uummanni naaf ta'a jedhee kan itti amane hojiirra oolchina. Waa'een hundeeffamuu magaala Shaggar karoora gaarii ta'uu danda'a. Garuu Caffeen irratti mariyatee murteessuu qaba, uummannis naaf ta'a yoo jedhe fudhata,"" jedhu. O﻿fii magaalan Shaggar akka hundaa'u gaaffii eenyuti? Maaliif yeroo Oromiyaan rakkoo nageenyaa keessa jirtutti dhimmi falmisiisan akkasii gadi fuudhame? O﻿bbo Taayyen akka jedhanitti,  magaala Shaggar hundeessuun gaaffii uummataa osoo hin taane kan ""hattuu fi dallaalati"" jechuun cimsanii qeequn barreessan. ""Hattu fi dallaalaan"" isaan jedhan kun eenyu fa'aa akka ta'an garuu  ifa hin goone. O﻿bbo Taayyen kana haa jedhan malee dambii hundeeffama magaalichaa irratti akkka ibsametti magaala ammayyaa, aadaa fi seenaa uummata Oromoo giddu galeessa godhatee, akkasumas bu'uuraalee misoomaa ammayyaa qabdu kan fayidaan uummataa keessatti mirkanaa'u hundeessun barbaachisaa akka ta'e ifatti mootummaan kaa'era. G﻿ama biraan ammoo dhimmi magaala Shaggar hundeessuu yeroo Oromiyaan rakkoo nagaatin goolamaa jirtutti gadi fuudhamuu akka hin qabneefi hunda dura nageenya Oromiyaatif dursi kennuun hojii ijoo Mootummaa Naannoo Oromiyaa ta'uu akka qabu falmu Obbo Taayyen. D﻿r. Milkeessan gama isaanitiin gaaffin magaala, aanaa ykn godiina hundeessuu yeroo heddu kan ka'u uumata irraa akka ta'e dubbatan. ""﻿Aanan tokkoyyuu gaafa hundaa'u uummatatu magaalaa aanaa akkasii dhaquu dadhabnee, aanan akkasi asitti nuuf haa hundaa'u jedhanii gaafatu. Bulchiinsa ofitti dhiyeessa uummanni malee ofirraa hin fageessu,"" jechuun hundeeffamuun magaala Shaggar gaaffii uummataa akka hin taaneefi bulchiinsi isaas uummata irraa akka fagaate kaasu. D﻿ambiin hundeeffama magaala Shaggar guyyaa dambichi itti hojirra ooluu eegale Onkoloolessa 15, 2015 ALI mirgiifi dirqamni Bulchiinsi Godiina Addaa Naannawa Finfinnee duraan qaba ture dambii kanaan gara Magaala Shaggaritti akka deebi'an ta'aniiru. Dambiin Waajjira Bulchiinsa Godiina Addaa Naannawa Finfinnee bahe lakkoofsa 115/2000 dambii hundeeffama magaala Shaggar kanaan haqameera jechuudha. G﻿andoonniifi magaalonni Godiina Addaa Naannawa Finfinnee jala turaniifi amma magaala Shaggar keessatti hin hammatamin osoo godinni addaa hin hundeeffamiin bakka turanitti akka deebi'an danbiin kun ni ajaja. H﻿aata'u garuu dhimmoonni seeraa jalqabamanii xumura hin argatin bakkuma jalqabametti akka xumuramu jedhameera."	https://www.bbc.com/afaanoromoo/articles/cy7080qdyy7o
sports	'Akkuma Maraadoonaan 'Harka Waaqaati' jedhe, anaaf 'Miila Waaqaati' -Haayilee Gabdrasillaasee	Atileet Hayilee Gabrasillaasee waggaa 20ffaa fiigicha keessatti injifannoo adda ta'e galmeessa ilaalchisuun BBC Afrikaa waliin turtii taasiseera. Sekondii dhumaarratti dorgommii atileetii Keeniyaa bekamaa Pool Tergaatiin ittiin mo'ates 'Miila Waaqaati' jedhe.	https://www.bbc.com/afaanoromoo/54367863
health	Koronaavaayiras: 'Haadholiin 'uggura keessatti hojii mana keessaafi kunuunsa daa'immanii hedduusaa hojjatu'	"Yeroo ugguraa kanatti abbotii caalaa haadholiin hojii mana keessaafi kunuunsa daa'immanii hojjataa jiru jedha qorannoon haaraa taasifame. Qorannoon akka ibsutti mana haatii fi abbaan hojii mataasaanii qaban keessatti, dubartoonni hojii mana keessaa baay'innaan hojjataa akkasumas ijoollee waliin yeroo dheeraa dabarsaa jiru. Inistiitiyuutiin Qorannoo Fiiskaal (IFS) akkasumas Yuunivarsiitiin Kolleejjii Landan (UCL) maatii 3,500 waliin gaaffiifi deebii taasisaniiru. Argannoosaaniitiin abbotiin sa'aatii sadiif walitti fufiinsaan hojii hojjechuu danda'u, haadholiin garuu osoo adda hin kutiin kan hojjechuu danda'an sa'aatii tokko qofa jedhe. ""Haadholiin jiddu galeessaan hojii mana keessaafi kunuunsa daa'immanii abbotii hojii wal fakkaata qaban caalaa hojjatu,"" jechuun ogeettii diinagdee IFS kan ta'an Luusiin Kiraaftmaan. Isaanis bu'aan qorannoo kun maatiiwwan haatiifi abbaan hojii mataasaanii qabaniifi hojiidhaaf manaa bahan irraatti jedhaniiru. ""Maatiin haatiifi abbaan kunuunsa daa'immaniifi hojii mana keessaa qixa hojjatan, maatii asiin dura haatii fi abbaan hojii mataasaanii qaban amma garuu abbaan hojii dhaabe, haati ammas kaffaltii argataa jirtudha,"" jedhan. Ogeettiin dubartoota ogummaa adda addaa qaban waliin hojjattu Paawulaa Sheeridaan akka jettutti maamiloonni ishee ""hundisaanii"" nyaata kan qopheessuu, qo'annaafi wantoota barnootaa ijoolleef barbaachisaan interneetiirraa kan buusan - hojiilee biroo dabalatee ofii akka hojjatan ibsaniiru. ""Galii guddaa kan argatu ana ta'us laaqanaafi irbaata qopheessuuf anatu hojii adda kutee ka'a, sababani isaas inni kana hojjechuu hin yaada hin qabu,"" jette maamilti ishee tokko. Aadde Sheeridaan akka jedhanitti dubartoonni itti gaafatamummaa hojii mana keessaafi kunuunsa daa'immanii kan fudhachuun yeroo boqonnaa dahuumsaa bahan san jalqaba. Abboonni boqonnaa dahumsaa fudhatanii haadha warraa isaaniirraa itti gaafatamummaa qooddatan %2 qofa. Abbaafi haadha ta'uun nyaanni akka mana jiru beekuu, nyaata bilcheessuu, waan ijoolleef barbaachisu dhiheessuu fa'a of keessatti qabata. Akaksumas yoo ijoolleen guddatanis haala barnootasaanii hordofuu fi sagantaa guyyaa dhalootaasaanii kabaju fa'a. ""Inni kun dhiiraafi dubartii dorgomsiisuu miti,"" jedhan Aadde Sheeridaan. ""Abbaan warraa wantoonni kunneen ni raawwatu jedhee hin yaadu sababni isaas hin barbaanne waan ta'eef."" Haadholiin uggura keessattillee wantoota kanneen kan raawwatan isaani jedhan. Uggura dura haadholiin sa'aatii hojii abbotiin osoo hin jeeqamiin ykn adda hin kutiin hojjatan %60 qofa hojjetu ture. Yeroo ugguraa kana dubartoonni hojii hedduu hojjechuun ""balaansaa garaagarummaan mindaa saalaarratti hundaa'e akka dabalu taasiseera,"" jette Aliisan Andiriiw IFS irraa. Wahiilli ishee Sonyaa Kiruutikoovaan garuu uggurri kun abdii haatiifi abbaan hojiilee mana keessa qixa qooddatanii akka hojjatan taasisa jedhu qabdi. ""Abbotiin uggura keessatti kunuunsa daa'immanii isa uggura duraa sa'aatii asiin duraa caalaa si'a lama kunuunsaa jiru,"" jette. ""Inni kun ilaalcha abbotii, haadholii, ijoolleefi hojjattoota gahee abbotiin kunuunsa daa'immaniifi hojiilee mana keessaa bahuu qabu jiru ni jijjiira."""	https://www.bbc.com/afaanoromoo/oduu-52816788
health	Walitti fufiinsaan halkan sa'aatii 4tti rafuun rakkoo onneen wal-qabatu xiqqeessa - Qorannoo	"Walitti fufiinsaan halkan sa'aatii 4 fi 5 jidduutti rafuun fayyaa gaarii qabaachuu waliin hidhata akka qabu qorattoonni namoota 88,000 irratti yaalii taasisan himan. Qorattoonni UK qorannoo kana duuba jiran sa'aatii itti rafnu sa'aatii keessoo qaama keenyaa waliin wal-simsiisuun fayyaa onneef gaarii ta'uu hubanne jedhu. Rukuttaan sa'aatii 24 qaamni namaa uumamaan qabu fayyummaafi dammaqinaaf barbaachisaadha. Dhimmoota akka dhiibbaa dhiigaa irrattis jijjiirama uumuu danda'a. Qorannoo barruu 'European Heart Journal' jedhamu irratti bahe kanaan, qorattoonni guyyoota torbaaf ragaa sa'aatii namootni qorannichaaf hayyamamoo ta'an itti ciisanii fi ka'an walitti qabaniiru. Ragaa wanta sa'aatii fakkaatu harkatti hidhataniin sassaabame kana, fayyaa onnee namoota kanaa waggoota jaha darbanii waliin walbira qabuun xiinxalaniiru. Namoota qorannicha irratti hirmaatan keessaa ga'eessota 3000 irratti dhibeen onnee argameera. Namootni dhibeen onnee irratti argame kunneen namoota sa'aatii 4 dura ykn ammoo sa'aatii 5 booda gara siree deemanidha. Hidhati rokkoo onnee fi sa'aatii itti rafan jidduu jiru kun, erga qorattoonni namni tokko sa'aatii meeqaaf akka rafuufi jeeqama hirribaa qabu sirreessaniin boodallee ittuma fufe. Qorattoonni sababawwan biroo rakkoo onneef nama saaxiluu danda'an kanneen akka umurii, ulfaatinaa fi hamma koleestiroolii to'achuuf yaalii godhaniiru. Ta'us qorannoon isaanii sababaa fi bu'aa hin mirkaneessuu jedhan. ""Qorannoo keenyarraa sababa isaa himuu dadhabnus, bu'aan isaa dafanii rafuun ykn ammoo barfatanii rafuun sa'aatii uumamaa qaama keenyaa jeequu akka malu agarsiisa. Kun ammoo fayyaa onnee irratti rakkoo qaba,"" jedhan Dr Deeviid Pilaan, qorattoota keessaa tokko. ""Rakkoo cimaa kan qabu halkan qixxee booda rafuudha, kun carraa ifa aduu ganamaa arguu keenya daran xiqqeessa. Ifa aduu ganamaa hin arginu taanaan ammoo sa'aatiin uumamaa qaama keenya akka jeeqamu taasisa."" Sa'aatii 4 fi 5 jidduu gara siree deemuun namoota hedduu rakkoo fayyaa onnee irraa baraaruu danda'a jedhu ogeeyyiin. Dabalataan hirriba gahaa rafuun fayyaa onnee fi qaamaaf gaarii ta'uu himan. Kanaaf ga'eessonni hundi guyyaatti sa'aatii torbaa hanga sagalii jidduu rafuuf yaaluu qabu jedhan. Haata'u malee, fayyaa onnee fi guutuu qaama namaaf hirriba qofa osoo hin taane, haala jireenyaa, dhiibbaa dhiigaa, hamma koleestiroolii, alkoolii kanneen kana fakkaatan to'achuu gorsu."	https://www.bbc.com/afaanoromoo/oduu-59223980
health	Koroonaavaayiras: Lammiileen Itoophiyaa yoo xiqqaate 100 ta’an Ameerikaatti Covid-19’n ‘du’aniiru’	Yunaayitid Isteetitti hanga ammaa lammiileen Itoophiyaa yookiin kanneen lammii Itoophiyaa irraa dhalatan yoo xiqqaate 100 ta’an koronaavaayirasiin du’aniiru jedhame. Kana kan dubbatan Ameerikaatti Ambaasaaddara Itoophiyaa Fitsum Araggaadha. Turtii guyyaa kaleessaa Raadiyoo Sagalee Ameerikaa (VOA) waliin taasisaniin akka himanitti ''kana dhagahuun baay’ee nama gaddisiisa,’’ jedhan. ‘’Lakkoofsa namoota du’anii kana jedhanii kaa’uun nama rakkisa. Odeeffannoo argannurraa yoo xiqqaate 100 kan ta’an lubbuu akka dhabanidha kan dhagahaa jirru,’’ jedhan. Akka isaan jedhanitti, waldaalee akkasumas hawaasa Itoophiyaa bulchiinsota Ameerikaa garaa garaa jiranirraati hamma namoota du’anii kan odeeffatan. Kana dura biyya Xaaliyaanitti lammiileen Itoophiyaa lama vaayirasii kanaan lubbuu akka dhaban kan gabaasneen alatti haala lammiilee Itoophiyaa US jirani yeroo dhagahamu kuni kan duraati. Lammiin Itoophiyaa Ameerikaa irraa dubbisne akka jedhanitti lammiileen vaayirasichaan du’u inuma dhagahu. Ta’us, lakkoofsaan meeqa akka ta’e dhagahanii hin beekani. Of eeggannoo taasisuu irratti ammallee hanqinni akka jiru lammiin Itoophiyaa kuni nutti himaniiru. Itoophiyaa keessa vaayirasiin kuni seenuun isaa erga mirkanaa’ee ji’a kan darbe yoo ta’u hanga yonaa namoonni 3 vaayirasichaan lubbuu dhabaniiru. 100’tti kan siqan immoo vaayirasichaan qabamaniiru. Lammiileen Itoophiyaa baay’inaan du’an gurraachota Ameerikaa lubbuu dhaban jalatti kan galmaa’edha jedhan dippilomaatiin olaanaa Itoophiyaa kuni. Ambaasaaddar Fitsum lammiileen Itoophiyaa hedduu biroollee vaayirasii kanaan qabamaniiru jechuun himan. Akka fakkenyaattis yeroo kaasan kanneen hojii murteessoo jedhaman hojjetaa jiran akka ta’an himan. Hojiiwwan kunneen immoo tarkaanfii tibbanaan hin dhorkamne. Ogeessota fayyaa, giddugala maanguddoo kunuunsa barbaadan keessatti kanneen hojjetan, geejjibaa akkasumas manneen foonii keessallee kanneen hojjetan qabamu himan. Ambaasaaddar Fitsum kanneen bayyanatans jiru, kanneen immoo yeroo ammaa adda of baasanis jiru jedhan. Dhimma hojiin alatti namoonni dhimmi amantii, aadaafi hawaasummaa garaa garaaf walitti dhufaa waan jiranif raakkoon uumamaa jira jedhan. Itoophiyaan sababa rakkoo fayyaan reeffa nama koronaavaayirasiin du’e kamiyyuu akka hin simanne beeksisteetti. Ameerikaanis reeffa nama koronaavaayirasiin du’e hin eeyyamtu jedhan Ambaasaaddar Fitsum. ‘’Karaa dippiloomaasii wanti isaan [mootummaa Ameerikaa] nutti himan sadarkaa mootummaatti reeffa baasuuf yaada akka hin qabnedha,’’ jedhan. Kuni, hundumaaf of eeggannoo gochuuf jedhame kan murtaa’e akka ta’e himan. Yeroo ammaa biyya kamuu caalaa biyyi namoonni hedduu vaayirasichaan qabamaniis ta'e du'an keessatti argamtu Ameerikaadha. Akka ragaa Yunivarsiitii Joohns Hopkinsitti Ameerikaatti hanga yoonaa 670,000 ol vaayirasichaan kan qabamaniiru. Kan du'an immoo 33,000 olidha. Kanneen keessaa 11,400 ol magaalaa Niiw Yoork keessatti kan du'anidha.	https://www.bbc.com/afaanoromoo/oduu-52322953
health	Koronaavaayiras: Chiiliin waraqaa eenyummaa 'vayirasiirraa bilisa' jedhu kennuufi	Mootummaa Chiilii karoora waraqaa ragaa falmisiisaa namoota COVID-19 irra dandamataniif kennuuf jedhu hojiirra oolchuuf. Waraqaan ragaa kunis namoonni akka gara hojiisaanitti deebi’aniif kan hayyamuudha jedhan Itti-aanaan Ministeera Fayyaa Paawulaa Daazaa. Dhaabbanni Fayyaa Addunyaa (WHO) namoonni dhukkubbicharraa fayyan deebi’anii dhukkubbichaan qabamuu dhabuusaaniitiif “ragaan hin jiru” jedheera. WHO akka jedhetti waraqaan ragaa “humna ittisa qaamaa” vaayirasichi akka tatamsa’u taasisa. Chiilii keessatti namoonni 13,000 ol vaayirasichaan yoo qabaman, 189 ammoo du’aniiru jedha odeeffannoon Yuunivarssiitii Joons Hoopkiinis. “Ammatti namoonni COVID-19 irraa fayyan deebi’anii vaayirasichaan qabamuu dhabuusaaniitiifi anaatiiboodiisaanii vaayirasichi akka lammata gara qaamaa hin seenneef ragaan tokkollee hin jiru,” jedhe WHO ibsa Jimaata baaseen. Dhaabbanni Fayyaa Addunyaa “waraqaa ragaa humna ittisa qaamaa” jedhu kun rakkoo uumuu danda’a jedha. Sababni isaas namoonni gorsa kennamu akka hin fudhanne taasisa; kun ammoo carraa dhukkubbicha tamsaasuu dabala. Adde Daazaa ibsa Dilbataatiin akkas jedhan: “Wantoota nu beeknu keessaa tokko namni asiin dura dhukkubbichaan qabamee ture carraan deebi’ee qabamuusaa xiqqaadha.” Dabalataanis waraqaa ragaa kennamu namni sun COVID-19’f humna ittisa qaamaa qaba jechuu osoo hin taane dhukkubbicharraa fayyuusaaniifi turtii adda baafamanii turan xumuruusaanii ibsa jedhan. Guutuu addunyaarratti namoonni 200,000 ol sababa koronaavaayiarsiitiin yoo du’an, mootummoonni biyyoota hedduus tooftaa seera uggura sochii ittiin laaffisan barbaadaa jiru.	https://www.bbc.com/afaanoromoo/oduu-52437495
technology	Appilikeeshiniin 'Great Nation' dhoksaatti basaasuu dandeessisa' jedhame	"Dhaabbanni Nageenyaa tokko appilikeeshiniin Chaayinaa 'Great Nation'  jedhamu fayyadamtoota bilbilaafi hojii isaanii dhoksaatti hordofuu akka danda'u akeekkachiiseera. Gabaasni qorannoo gaggeeffame tokko akka agarsiisetti, Paartiin Komunistii Chaayinaa appilikeeshinii hojii waajiraaf jedhamee beeksifamaa jiruun lammillee miliyoona 100 ol ta'an basaasuu dandeessiseera. Akka xiinxala qorannoo gaggeeffame kanaatti, appilikeeshiniin 'Great Nation app' jedhame kun wantota namni tokko fayyadameefi daataa namni koppii godhate hordofee basaasa. Qorannoo kana kan gaggeesse ogeessota nageenya bilbila mobaayilaa Cure 53 jedhamuuti. Appilikeeshiniin kun mootummaan ""fayyadamaa hunda caalu' akka ta'u godheera jedha dhaabbanni qorannoo kun. Mootummaan Chaayinaa garuu appilikeeshinichi akka qorattoonni kun jedhan wantoota ittiin basaasan hin qabu jechuudhaan waakkateera. Bu'aan qorannoo Guraandhala keessa gaggeeffame kun appilikeeshiniin 'Study the Great Nation' Chaayinaa keessatti sagantaa kompiitaraa bilisaan hunda caalaa namoonni buufatan ta'ee galmaa'eera. Akka namoonni baayyinaan buufatanii itti fayyadaman kan taasises, aanga'oonni Chaayinaa lammileen biyyattii akka buufatanii itti gargaaramaniif dholodholuun fedhii keessatti uumuu isaati. Appilikeeshiniin kun oduuwwan biyyaafi suuraawwan daddabarsuun akkasumas namoonni barreeffama dubbisuun qabxii akka argatan jajjabeessuun, yaada irratti kennuuf, taphawwan waa'ee Chaayinaafi Pirezedaant Shii Jiinping namootaaf dhiyeessa. Aanga'oota paartii biratti appilikeeshinii kana fayyadamuun dirqamadha. Hojjetoonni mootummaas fayyadamuun dirqama yoo ta'u bakkeewwan hojii tokko tokkotti ammoo miindaa waliinillee walqabsiisu. Maqaa 'Open Technology Fund' tiin dhimmoota mirgoota namoomaarratti kan hojjetu dhaabbanni nageenya Saayibarii Jarmanii Cure 53 gara galcha 'Android' appilikeeshinii kanaa irraa adda baasuun wantota hin galmoofneefi dhokatanii jiran adda baasuu danda'eera. Gabaasa dheeraa qopheesseen Cure 53 appilikeeshiniin  'Study the Great Nation' kun dandeettii ""ballinaan seenuun"" appilikeeshinoota bebbeekamoo namoonni bilbila isaaniirratti tolfatanii fayyadaman faana bu'uu danda'a. ""Appilikeeshiniin kun daataawwan hedduu tokko tokkoon sassaabuun akka hordofuu danda'u kan mirkanaa'eefi waan hin haalamnedha,"" jedha gabaasichi. Appilikeeshiiniin kun mala faayila mobaayilaa ittiin nageenya isaa eegsisan dadhabsiisuudhaan, daataafi ergaawwan butuudhaan salphaatti cabsuun seenuu dandeesisa. ""Appilikeeeshiniin kun koodiiwwan walfakkaatoo dhoksaan kaawaman waan qabuuf, ajaja tasaa darbarsuudhaan mirga hunda caalaa fayyadamuu kenna,"" jedha gabaasni kun. Mootummaan Chaayinaa garuu appilikeeshiniin kun akka Cure 53 jedhutti kan hojjetu miti jechuun waakkateera."	https://www.bbc.com/afaanoromoo/oduu-50048471
sports	'Bishaan baachuurraa' hanga Waancaa Adunyaarratti seenaa hojjechuutti-Leenjisaa Faransaay	Bara 1998 taphataa tahee Waancaa Adunyaa biyya isaanii faransaay waliin mo’ataniiru. Bara 2018 ammoo leenjisaa garee biyyaalessaa Faransaay tahuun Waancaa Adunyaa mo’atan. Bara 2022 xumura Waancaa Adunyaa Kaataariif Arjentiinaa waliin falmatu.-Leenjisaa Faransaay Diidee Diishoo. Faransaay Dilbata boruu yoo waancaa Adunyaa mo’atan erga bara 1938 as leenjisaa jalqabaa tahuu isaaniiti. Faransaay ammoo erga Biraazil walitti aansuun bara 1962 Waancaa Adunyaa mo’attee biyya jalqabaa shaampiyoonummaa ishee kabachiifatte taati. Leenjisaan Faransaay Diidee Diishoon yoo waancaa kana mo’atan tapha xumuraa isaanii tahuu mala. Dilbata garee Arjentiinaa Liyonel Mesiidhaan onnachiifaman waliin taphatanii yoo mo’amanillee seenaa kubba miilaa Faransaay keessatti akka taphataa fi leenjisaatti maqaa addaa horataniiru. Diidee Diishoon Faransaay, Xaaliyaanii, Ispeenii fi Ingilaandi keessa kileboota adda addaaf taphataniiru. Sarara ittisaa fuuldura kan taphataa turan Diishoon taphataa jabaa turan. Garuu namootni baay’een taphataa dinqisiifatan hin turre. ‘’Diishoon kan milkaa’eef waan qabu 100% waan kennuuf. Garuu nama bishaan baaturra kann darbe homaa nama tahuu hin dandeenye ture. Taphataa akka isaa daandiirra ijoollee taphattu keessaayyuu argatta’’ jedhe Erik Kaantoonaan gaaffiif deebii bara 1996 kenne irratti. Kaantoonaa fi Diidee Diishoon Faransaayiif waliin taphataa turan. Diidee Diishoon bara 1993 fi 1996 Waancaa Shaampiyoonsi Liigii mo’ataniiru. Garuu akkas jedhan ‘’ijoollee daandii irra taphattu Waancaa Shaampiyoonsi Liigii lama mo’atte meeqa argatta?’’ Bara 2001 yeroo soorama bahu, xumura Waancaa Shaampiyoonsi Liigii afur irratti taphateera. Waancaa shan [Maarsee waliin lama, Juuvantas waliin sadii] mo’ataniiru. Akkasumas Coppa Italia, Juvantas waliin, Chelsii waliin ammo FA Cup injifataniiru. Biyya isaanii Faransaayiif yeroo 103 hiriiranii taphataniiru. Bara 1998 yeroo Faransaay Waancaa Adunyaa mo’attu dursaa taphattootaa turan. Waancaa Awurooppaa bara 2000 yeroo mo’atanis akkasuma. Miiltoo Diidee Diishoo kan turan Maarsel Diisaalii dookumantarii BBC Akkamiin Waancaa Adunyaa mo’atu, jedhu irratti;: ‘’Diidee Dishoo dursaa gareekoo hundaa ture.Gaggeessaa uumamaan dandeettii guddaa qabu tahuu irraa argita,’’ jedhe. Hojiin leenjisummaa isaanii Moonaakoo, Juvantas, Maarsee keessatti erga dabarsanii booda leenjisaa garee biyyaalessa Faransaay tahuun bara 2012 muudaman. Bara 2005 xumura gahanii erga mo’amanii booda Faransaayiif barri 2010 inumaa hamaa ture. Tapha tokkollee osoo hin mo’atiin haftee garee ishee keessaa dhumarra tahuun xumurte. Leenjisaa yeroo Sanaa Raymoondi Doominiikii fi taphataan Faransaay yeroo Sanaa Nikoolaas Aneelkaan wal dhabnaan taphattootni shaakala hojjechuu didan. Yeroo kana akkuma Diidee Diishoo Waancaa Adunyaa kan Faransaayiif taphachuun mo’atan Looren Bilaa leenjisaa Faransaay tahan. Garuu Faransaay nuusa xumuraa irratti Ispeeniin mo’amnaan isaanis gadhiisan. Yeroo kana ammo hiriyaan isaanii Diidee Diishoon hojicha harkaa fudhatan. Milkaa’inaaf nama yeroo hundaa kutatanii hojjetan jedhamuun beekamu. Ergasii Faransaay nuusa xumuraa Waancaa Adunyaa Biraaziliif geessee baricha Shaampiyoonaa kan taate Jarmaniin mo’amtee keessaa baate. Bara 2016 yeroo Faransaay Waancaa Awurooppaa qopheesite xumuraaf gahanii Poorchugaaliin mo’amuun waancaa dhaban. Waggaa lama booda Raashiyaatti Waancaa Adunyaa harkaan gahatan. Ammas Kaataar irratti itti aggaamaa jiru. Diidee Diishoon maqaa nama dhuunfaa caalaa cimina garee irratti xiyyeeffatu. Waancaa Adunyaa Kaataar irratti taphattootni Faransaay jajjabaoon akka Kaarim Beenzeemaa, Nigooloo Kaantee, Pool Poogbaa, Kiristoofer Inkuukuu fa’aa miidhamanii hafan. Isaan taphattoota qaban fayyadamuun akka gareetti ijaaranii cimsuun xumura Waancaa Adunyaaf dhaqabsiisa.	https://www.bbc.com/afaanoromoo/articles/c3gpe90vge4o
politics	Benishaangul Gumuz aanaa Dibaaxiitti namootni 80 hidhattootaan ajjeefaman	Haleellaa naannoo Benishaangul Gumuz Godina Matakkal aanaa Dibaaxiitti guyyaa Wiixataa bifa haaraan raawwateen lubbuun namoota 80 darbuu Komishinii Mirga Namoomaa Itoophiyaa BBCtti hime. Komishinichatti Gorsaa Ol-aanaa Dhimmoota Miidiyaafi Komunikeeshinii Obbo Aaroon Maashoo BBCtti akka himan, ''Haleellaa Wiixata raawwateen lubbuun namoota 80 darbeera. Haleellaan kunis Benishaangul Gumuz aanaa Dibaaxii magaalaa xiqqoo Daalattii jedhamuttidha.'' Obbo Maashoon akka jedhanitti namootni ajjeefaman umuriin isaanii waggaa 2- 45 gidduu kan jiranidha. Haleellaan kun hidhattoota naannicha keessa jiraniin irra dedeebiin raawwataa akka jiru jiraattotni BBC'n dubbise himaniiru. Dabalataan mootummaan federaalaa fi naannoo Benishaangul Gumuz qindoomina cimaan tarkaanfii fudhachuu qabu jedhan Obbo Maashoon. Dabalataan haleellaa guyyaa lama darbe Godina Matakkalitti hidhattoonni raawwataniin, bakka tokko qofatti namoonni 11 ol ajjeefamuu jiraattonni BBC'tti himan. Akka jiraataa maqaansaa akka hineeramne gaafate kanaatti, gochichi ajjeechaa kun kan raawwate Godina Matakkal aanaa Gubaa Ganda Ayibishbish jedhamtu keessatti. ''Namoota nagaa 11tu ajjeefame. Namoonni 11 kunneen daa'ima haati baattee turte dabalateeti. Haadhuma waliin ajjeefame'' jedhe namni BBC'n dubbise. Haleellaan kun Wiixata ganama, Amajji 11 bara 2021 sa'aatii 12:30 irratti raawwatamuu jiraataan kun himeera. ''Namoonni achi jiran bilbilanii nutti himanii, raayyaa ittisaa waliin birmannee dhaqnee reeffa isaanii kaasnee bataskaanaa achi jiru tokkotti awwaalle'' jedhu jiraataan kun. Kana malees manneen jireenyaa gubachuu fi hidhattoonni erga miidhaa qaqabsiisaniin booda qabeenya namoota naannoo sanaa harrootatti fe'atanii deemaniiru jechuun haala taajjaban himu. Kana malees guyyoota muraasa darban keessa godinicha iddoowwan garaaa garaatti haleellaa hidhattootaan konkolaataa geejjibaa uummataa irratti fudhataneen namoonni ajjeefamuu himu jiraataan kun. Midiyaalee biyya keessaa guyyoota muraasa dura akka gabaasaniitti rakkoon nageenyaa naannichaa  hir'achaa jira jedhanii ture. Haa ta'u malee jiraattonni garuu ammallee rakkoon jiraachuu himu. Itti dabaluun jiraataan BBCn dubbise kun aanaa Dibaaxii keessatti hidhattootni nama ajjeesuun mana gubaa jiraachuu hime. ''Guyyaa Wiixataa aanaa Daanguritti lafa hojjattoonni fayyaa ukkaafamanii turaniitti namni ajjeefameera. Konkolaataa Chaagnii irraa gara Gilgal Gibee imalaa ture irratti haleellaa raawwatameen namni tokko ajjeefamee sadi madaa'aniiru,'' jedhan. Kana malees, ''Amma wayitan sitti haasa'aa jiru kanatti Aanaa Dibaaxii ganda Daalattii jedhamtu keessatti hidhattoonni nama tokko ajjeesanii manneen gubachaa jiru. Qaamni nageenyaa dhaqqabe hin jiru. Tasgabbaa'eera bakka duraatti deebi'aa jira kan jedhamu yoo maal ta'edha? Dirqama guyyaa tokkotti namni 200,  ykn 300 dhumuu qabaa? Obboleessa koo ani naaf hin galu,'' jechuun haal naannicha jiru himu. Fakkeenyaaf haleellaa guyyaa Wiixataa raawwatameen namoonni 11 ajjeefamniiru kan jedhan jiraataan kun, sababa rakkoo nageenyaa jiruun hojjettoonni hojii invastimantii qonnaa adda kutanii bahaa akka jiran himu. jiru jedhu jiraataan dubbifne. ''Hojjettoonni bahaaniiru. Hojiin invastimantii jirbii guuruu amma ture, garuu hojjettoonni tiraaktaraan bahaa jiru. Abbootii qabeenyaa waliinis waldhabaa jiru. Amma booda akkam akka ta'u hin beeku.'' Haleellaa haarawa naannicha keessatti raawwate jedhame ilaalchisee hogganoota naannoo Beenishaangul Gumuz fi kan Godina Matakkal gara garaa irraa yaada fudhachuuf irra deddeebiin bilbillus itti hin milkoofne. Godina Matakkal keessatti erga nageenyi dhibee bubbuleera. Mootummaan naannoo rakkoon itti hammataa ture bulchiinsa koomaandii jala galchuun haalicha tasgabbeessuuf hojjechaa jiraachuu himaa ture. Haaluma kanaanis godina Matakkal aanaalee afur kanneen rakkoonni nageenyaa keessatti mulatu, ALI Fulbaana 14 bara 2013 irraa kaasee komaandi postii jala galfamuun hojiin nageenya eegsisuu humnootii nageenyaatiin hojjetamaa jira. Aanaaleen arfan komaandi postii jala jiran Daangur, Wambaraa, Bulan fi Gubaadha. Bara kana qofa haleellaawwan yeroo gara garaatti naannoo Beenishaangul Gumuz keessatti mudateen yoo xiqqaate namoonni 200 ol ajjeefamaniiru. Haleellaa Mudde 22 Aanaa Bulan ganda Bakujjii jedhamtutti lraawwatameen, ubbuu namoota 207 darbuun ni yaadatama. Kana hordoofees aanga'oonni naannichaa haala kana keessaa harka qabaachuun shakkaman muraasni to'annoo jala oolfamuun, miseensoota hidhattootaa kan ta'an irrattis tarkaanfiin fudhatamuun himamunsaa ni yaadatama.	https://www.bbc.com/afaanoromoo/oduu-55636247
health	Koronaavaayiras: Dhukkubsattootni Covid-19 'du'aafi jireenya gidduutti' dabaree veentileetaraa eeggachaa jiru	Ministeerri Fayyaa Itoophiyaa weerarri koronaa ''haala sodaachisaa ta'een'' dabalaa jiraachuu fi uummanni of eeggannoo gochuu dhiisuu isaaf akeekkachiise. Ministirri Fayyaa Dr Liyaa Taaddesee ibsa tibbana kennaniin Dhukkubsattootni Covid-19 'du'aaf jireenya gidduutti' dabaree veentileetaraa eeggachaa jiruqu jedhan. ''Miidhaa Koronaan qaqqabsiisu haala sodaachisaarra wayita gahe kanatti akka hawaasaatti balaa gahu haala madaaluun of eeggachaa hin jirru,''  jedhan. Torban dabarsine keessa qorannoo laabaraatorii guyyoota torbaan namootni haaraan 9,329 vaayirasichaan qabamaniiru. Sababa of dagannaa guddaa hawaasa keessatti mul'atuun lakkoofsa namoota haaraa Vaayirasichaan qabaman akkaan dabaluun cinaatti, lakkoofsi namoota sababa dhibee kanaan lubbuu dhabaniillee haalaan dabaleera. Torbanuma dabarsine kanatti ammoo namootni vaayirsichaan qabamuun isaanii beekamee ture keessaa namootni 121 lubbuu isaanii dhabaniiru. Guyyaatti hanga namni 30 lubbuu dhabuun dhibeen kun akkaan yaaddessaa ta'aa dhufuu isaa agarsiisa. Lakkoofsi namoota dhibee kanaan du'anii torban lamaan dura bira qabaan guyyaattii nama 12 kan ture yoo ta'u torban dabarsine ammoo Avareejiin guyyaa guyyaan yoo xiqqaate namni 17 lubbuu dhabaa jiraachuu ragaan Ministeera Fayyaa Itoophiyaa ni agarsiisa. Lakkofsi kun namoota qoratamanii beekaman qofa kan hubannaa keessa galche ta'uu fi qorannoo muraasa godhanirraa kanneen osoo hin qoratamiin sababa dhibee kanaa lubbuu dhaban waan jiraniif lakkoofsichi kana caala akka ta'ullee ibsan Dr Liyaan. Lakkoofsi dhukkubsattoota yaala addaa, ICU, fedhaniillee humnaa ol dabaluu isaatiin hanqinni gidduugala yaala addaa mudachuus ibsaniiru. Gidduugalli yaala dhibee hammaataa dhukkubsattoota haaraa simachuuf sadarkaa hin dandeenyerra gahuu Dr Liyaan ibsaniiru. ''Keessumaa magaala Finfinnee fi magaalaalee naannoo hunda keessatti kutaaleen yaala namoota akka malee dhukkubsatanii guutaa jiru. ''Meeshaaleen hargansuu gargaaran (ventileetaroonni) jiran dhukkubsattootaan waan qabamaniif dhukkubsattootni biroon du'aaf jireenya gidduu ta'anii dabaree meeshaa kanaa eegaa jiraachuun sadarkaa hammaataa irra geenye agarsiisa'' jedhan. Sababoota kun ta'eef keessaa inni tokko dhukkubsattootni mana taa'anii yaala hordofan hanga itti hammaatutti manuma turuu isaaniitis jedhameera. Jiraataan magaala Amboo haala yeroo weerara kanaarratti yoo dubbatan amma guyyaa guyyaan nama sababa Koronaatiin du'u dhiyootti beeknullee dhagahuun baratamaa ta'eera jedhan. Faallaa kanaatiin ammoo magaala keessa namni maaskii uffatee socho'u qubaan kan lakkaa'amuudha jedhan. Weerarichi hammaachaa garuu ammoo of eeggannoon hanqachaa jiraachuun isaan yaachisuus dubbatan. Magalaa Naqamtee keessatti hakiima dhukkubsatoota Koronaa kan ta'an Dr. Dirribaa Gammachuus gidduu gala yaala isaanii keessa namni yaala fayyaarra jiru lama qofa ta'uu himanii, kana jechuun garuu weerarichi xiqqaachuu osoo hin taane qorannoon akka durii gaggeefamaa, namnis yaalaaf dhufaa akka hin jirre ta'uu agarsiisa jedhan. Weerarri kun hawaasaa keessa waan jiruuf qorannoon gaggeeffamuu baatus uummatni eeggannoo malee socho'uun weerarichi hammaachaa jira yaaddoo jedhu isaanitti uumuus Dr. Dirribaan himaniiru. Uummatni sochii idilee isaa keessatti hafee mana yaalaallee yeroo dhufu maaskii akka uffatu sadarkaa dirqisiifamuttii of dagateera, kun hedduu nama yaaddessas jedhan. Magaalota hedduu keessatti ittisa fi to'annoo Koronaaf of eeggannoolee gorfaman keessaa Maaskii uffachunillee hafaa jira. Dr Liyaan ibsa isaanii keessatti ''lakkoofsi nama maaskii uffatuu akkaan xiqqaateera, sirnootni cidhaa fi gaddaa, agarsiifni addabaabayii, manneen nyaataa, kaafteeriyaa, bashannanaa namni itti heddumatu, sagantaawwan muuziqaa fi Ispoortii, akkasumas walitti qabamni hawaasaa eeggannoo hin qabne heddummachuun dhimmicha yaaddessaa godha'' jedhan. Sadarkaa naannoleetti hojiileen yaala dhibee kanaa jajjabeefamaa turus, hanqinni humnaa mudachuu isaatiin dhukkubsattoota sadarkaa buufataalee fayyaatti yaaluun qormaata itti ta'uus himaniiru. Uummatni weerarri kun hangam hammaachaa akka jiru hubachuun eeggannoowwan gorfaman akka maaskii uffachuu walirraa fageenya gorfamu eeguu akka qabu akeekkachiisaniiru Dr. Liyaan. Dhaabbileen hawaasummaa, amantaa, bakki nyaataa fi waajiraaleen kaanis gahee irraa eegamu bahuu akka qaban hubachiisan.	https://www.bbc.com/afaanoromoo/oduu-56276705
politics	'Itoophiyaa dimookiraatessuuf gaaffiin fottoquu seera ala godhamuu qaba'-Obbo Iskindir Naggaa	Itoophiyaa dimokiraatofte gochuun yoo barbaachise gaaffii hiree ofii ofiin murteeffachuu hanga fottoquutti jedhu seeraan ala gochuu qabna jedhan pireezidantiin dhaaba Baaldiraas Dimookrasii Dhugaaf obbo Iskindir Naggaa. Biyyootni akka Itaalii yaada fottuquu seeraan ala gochuu akka fakkeenyaatti kaasuun Itoophiyaanis tokkummaa ishee eeguuf yaada fottuquu seeraan ala gochuu akka ulaagaatti kaahuu qabdii jedhan obbo Iskindir. Hoogganaan dhaaba Baaldiraas Dimookrasii dhugaaf obbo Iskindir Naggaa hidhaa waggaa tokkoofi walakkaatti siiqurraa Jimaata darbe erga hiikamanii har'a miidiyaaleef ibsa kennaniiru. Ibsi isaanii turtii hidhaa isaaniifi akkaataa itti hiikaman irratti kan xiyyeefatu yeroo ta'u haala qabatamaa biyyaa irrattis yaada isaanii kennaniiru. Mootummaan gidduugaleessaa TPLF irratti tarkaanfiin fudhate seera qabeessaafi kan maluudha jedhee kan amanu ta'uu kaan dubbatan obbo Iskindir, ammas ''TPLF isa Itoophiyaa nan diiga jedhu bakka inni jiru gahuun olaantummaan seeraa irratti kabajamuu qabaa'' jedhan. Hooggantootni Baaldiraashidhaarraa hiikaman naannoo Amaaraafi Affaaritti imaluun waraan Kaaba Itoophiyaatti godhamaa tureen miidhaa qaqqabee fi aarsaa kaffalame daawwachuun galateeffachuuf karoorfachuu dhaabichi ibsa isaa har'aan beekiseera. ''Waraanni Kaaba Itoophiyaa kan eegale TPLF'n ta'uu dhaabni keenya ni amana. Mootummaan giduugaleessaa hanqina raawwii qabaatus waraanni ofirraa ittisuuf godhe haqa qabeessa akka ta'e ni amanna. Haata'u malee mootummaan duula marsaa duraa xumuruu ibsuun isaa balaa guddaa kan baatu ta'u gamaaggamneerra.'' ''Mootummaan yaada lammiilee Itoophiyaa ganamneerra jedhuuf tuffiin agarsiisaa jiru sirreessuu qaba'' jechuun hidhaa gadhiifamuu hoogganoota TPLF balaaleffateera. TPLF qormaata tokkummaa Itoophiyaa ta'uu humna waraanaa isa dandeesisurra waan jiruuf humni isaa kun akka laafu godhamuu qaba kan jedhu ibsi dhaabichaa, hooggantootni dhaabichaa to'annoo seeraa jala taa'anii dhimma isaanii hordofaa turan hiikamuun ''murtee olaantummaa seeraa sarbudhaa'' jedheera. ''Murteen kun fudhatama hamilees ta'e siyaasaa hin qabu'' jechuun balaaleffateera. Pireezidantii dhaabichaa obbo Iskindir dabalatee hooggantootni afur wagga tokkof walakkaaf waraana waliinii kaasuuf yaalaniiru, shorkeessummaaf socho'aa jiru jechuun himata dhugaa hin taaneen hidhamanii turuu yaadateera. Miseensonni paartichaa biroon shan labsii yeroo muddamaa sarbuun hidhaamanii jiraachuus seeraan ala jechuun komateera. Obbo Iskindir fa'aa hidhaa hiikamuun isaanii tasaa fi kan hin eegamne ta'uun ibsameera. ''Hoogganoonni paartichaa hidhaati gadhiifaman himata irratti dhiyaatee tureen walqabatee osoodhuma hidhaan umrii guutuu itti muramee dhiifama akka hin gaafanneefi bilisaan gadhiifamuu akka qaban kalattiinis kallattiin alas mootummaa beeksisaniiru.'' Ji'oota afarn darbaniifis mootummaa waliin dubbiin godhamee akka hin beekne ibseera. Kanaafis ''mootummaan hooggantoota keenya himata sobaan hidhee ture dhiifama gaafatee beenyaa kaffaluu qaba.'' Marii biyyaalessaa gaggeefamuuf yaadame ilaalchisee yaada kenneen dhaabichi rakkoo Itoophiyaa keessa jiruuf furmaatni mariin akka dhufu akka amanu ibsee, ''Mariin kun qumaara siyaasaarr bilisa ta'ee galma akka gahu nan qabsaa'a'' jedheera. Mariin godhamu tokkummaa Itoophiyaaf eeggannoo barbaachisu kan taasisu, sochii siyaasaa karaa nagaa kan jajjeebeessu akka ta'u darbees dhiibbaa mootummaarraa bilisa ta'ee adeemsicchi hunda hirmaachisaa fi amanamaa ta'uu isaaf hawaasni idila addunyaa akka taajjabu ta'uu qabaa jedheera.	https://www.bbc.com/afaanoromoo/59976470
politics	Waraana Kaaba Itoophiyaa: Konkolaataawwan deeggarsa fe'an Maqalee seenaa jiru - Mootummaa	"Konkoolaataawwan deegarsa nyaataafi boba'aa fe'an Samaraa irraa ka'uun gara Maqaleetti imalaa jiraachuu Ministirri Dhimma Alaa Itoophiyaa beeksiise. Ibsa waajjirri ministirichaa baasee kanaan, konkolaataawwan deeggarsa nyaataa fa'en 20 fi kanneen boba'aa fe'an sadii guyyaa Bitooteessaa 17, 2022 karaa Afaar, Samaraa irraa gara Maqaleetti imalaa jiru jedhe. Akka ibsa kanaatti, fedhii deeggarsa namoomaa naanicha keessa jiru guutuuf guyyaatti konkolaatawwan deeggarsa namoomaa fe'an 40 gara naannichaatti akka imalan ni taasifama jedheera. Hogganaan Olaanaa Dhaabbata Fayyaa Addunyaa Dr Tediroos Adihaanoom, dhiheenya kana yeroo ammaa kanatti kutaa addunyaa kanaa kamuu caalaa Tigraayiitti fayyaan namootaa sadarkaa yaaddeessaa irratti argama jedhanii turan. Dr Tediroos ibsa Roobii darbe kennaniin, dhaabbanni isaanii qoricha meetirik toonii kuma 95 gara naannoo Tigraayiitti geessuuf hayyama dhabusaa dubbataniiru. Dr Tediroos guyyoota 500 darbaniif mootummoonni Itoophiyaafi Ertiraa namoota miiliyoona jaha ta'an Tigraay keessa jiraatan irratti qoqqobbii ifa hin taane taasisaniiru jedhan. Ibsa Dr Tediroos kana hordofuunis  mootummaan Itoophiyaa deebii  kenneen, ""Akkuma nama kamiittuu mirgi wanta argan sadarkaa isaan ilaallatutti ibsuun ni eegama. Haata'u malee, wanti kun hunda-galeessa akka ta'uuf, fakkeenyaaf wanti Tigraay jiru naannoolee Amaaraafii Affaar keessatti raawwatamuusaa kaasuun haqa-qabeessa ta'a,'' jedheera. Dubbii Himaan Dhimma Alaa Itoophiyaa, Ambaasaadar Diinaa Muftii ibsa kaleessa kennaniin, ''Foo'anii boo'uun barbaachisaa miti. Foo'anii gadduunis sirrii hin ta'u,"" jedhan. Kana malees, ''Itti-gaafatamni sadarkaa sanirra jirummoo walabummaa gaafata. Isaaniis sadarkaa sanitti osoo itti yaadanii wayya jechuun alatti wanti nuti jennu hin jiru,"" jedhan. Naannoo Tigraay kan waraanni baatiiwwan kudha jahaan dura keessatti eegaleetti hir'ina nyaataafi qorichaatiin namoonni hedduun miidhaaf saaxilamaa jiraachusaanii dhaabbileen gargaarsaa yeroo adda addaatti ibsunsaanii ni yaadatama. Konkolaataawwan deeggarsa namoommaa fe'an sababii walitti bu'iinsaa karaa Affaarriin itti fufeen walqabatee yeroo adda addaatti akka gara naannichaa hin seeneef danqaa ta'unis himamaa ture."	https://www.bbc.com/afaanoromoo/oduu-60793169
technology	Lammiileen Itoophiyaa dorgommii 'Robotics' Chaayinaatti godhame injifatan	"Chaayinaa magaalaa Beejiingitti dorgommii 'Robotics' gaggeefameen barattootni Yunivarsiitii Teknoolojiifi Barnootaa Teenzeen lammiilee Itoophiyaa ta'an shan warqee Meetiifi Nahaasa injifatan. Lammiileen Itoophiyaa dorgommii kanarratti hirmaatan Salaamuu Yisihaaq, Abukaam Getaacheew, Tsaggaayee Alamuu, Yohaannis Hayilamasqaliifi Heenook Seeyifuu jedhamu. Damee lammiileen Itoophiyaa kun irratti dorgomaniin Salaamuu Yisihaaq warqee, Abuukam Getacheew fi Tsaggaayee Alamuu ammoo Meetii badhaafamaniiru. Yohaannis Haayilamasqaliifi Henook Saayifuu ammoo meedaaliyaa Nahaasaafi waancaa badhaafamaniiru. Badhaasa warqee kan argate Salaamu Yisaaq gaaffiifi deebii BBC waliin taasiseen lammiilee Itoophiyaa kun damee ""Tri-Co"" Robots and Robot Application'' jedhuun akka dorgoman ibseera. ''Dorgommichaaf sa'aatiin sadii kennameera. Sa'aatii kana keessatti qaamolee roobootii gargara bahanii jiran walitti suphuun 'lubbuu itti horuun' roobootii ergama kennamuuf ba'u qopheessuudha'' jedha Salaamuun. Dorgommii kana irratti kan hirmaatee Salaamuun barnoota digirii sadaffaa qara'aa kan jiru yeroo ta'u dorgommii kana sa'aa 1:53 keessatti xumuruun injifatee warqee badhaafame. Dorgommii kana irratti dorgomtootni 2000 ta'an yunivariistilee 20 fi dhaabbilee qorannoo fi daldalaa irraa hirmaataniiru. Salamuun damee 'Industrial robotics and artificial intelligence' jedhuun dorgome. Dorgommiin kun qaama Konfireensii Roobootii idila addunyaa bara 2015'tti eegalee yeroo ta'u, gama 'artificial intelligence' dorgommiiwwan afurtu dorgomama. 'Tianjin University of Technology and Education' keessatti barnoota digirii sadaffaa hordofaa kan jiru Salaamuun dameen irratti hirmaate sagantaan kompiitaraa kan irratti hin fe'amiin qaamota roobootii adda adda jiran walitti fiduu qopheessuudha. Dhumarrattis robootichi akka ta'utti walitti galuufi ergama kan bahatu ta'uu mirkaneessuudha. Sooftiweerii itti fe'uunis qaama dorgommichaati. ''Akka tasaa lammii Chaayinaa waliinan dorgome...roobootiin hojjedhe akka hojjetu mirkaneessaniiru injifachuu koo naaf mirkaneessan'' jedha Salaamuun. ''Bakka biraatii miya akkamiin deddeebisa akka ajajnetti akkamiin socho'a waan jedhu ilaalan'' Industirial Robotics qo'achaa kan jiru Salaamuun, barbaachisummaa damee kanaa yoo ibsu Chaayinaafi Jarman omiisha konkolaataa keessatti Roobootii hangam akka fayyadaman akka fakkeenyaatti ibsa. ''Qaamota konkolaataa hedduu kan walitti galchan roobootiiwwaniidha. Namni dhumarratti gaarummaa isaanii ilaaluufi mirkaneeffachuuf yoo deemaan alatti hojicha roobootiitu dalaga.'' Itoophiyaa keessattis omishaalee doromaa ta'an omishuuf teknoolojiin kun barbaachisaada jedha. ''Itoophiyaa keessa meeshaan dheedhiin gahaan jira. isa kana achumatti 'process' gochuun addunyaaf adeemsi itti dandeenyu irratti garuu booddee jirra. Humna namaa leenji'e nu barbaachisa.'' Fakkeenyaaf bunni kiiloon birrii 200 ykn 300 dha. As Chaayinaatti 'process' godhanii kiiloo walakkaa maallaqa biyya kanaan 800'n gurguru. Itoophiyaatti birrii kuma saddeet akka jechuuti. 'Ethio-flavour' jedhanii gurguru. Itoophiyaatti buna sana process godhanii kallattiin gara Chaayinaa osoo export godhanii asharafni maallaqaa Itoophiyaatti deebi'a ture'' jedha. Warshaalee akka sibiilaa fi simiintoo keessattis industirial robotics artificial intelligence hojiirra oolchuun baasii gad aanaafi humna xiqqaan omisha dhiyeessuu ni dandeessisu jedha Salaamuun. Salaamuun Itoophiyaa teeknikaal Yunivarsiitii keessattii barsiisaa kan ture yeroo ta'u yeroo biyyatti deebi'u industrial robotics dabalatee gosa oogummaa afuriin dhaloota leenjisuuf kaayyoo qaba. Itoophiyaa keessatti indaastiriin babal'achaa jira kan jedhu Salaamuun, dameen kun 'artificial intelligence'n deeggaramuun isaa waan hin oolle jedha. Imala garasitti godhamuuf ammoo ogeessii barateefii gahumsi isaa mirkanaa'e ni feesisa jedha. Damee kana cimsuuf humna namaa gahumsa qabu horuuf akka carraaqus ibseera."	https://www.bbc.com/afaanoromoo/oduu-58656344
technology	Namichi kaasseettii teeppii kalaqe Luu Ootens du'aan boqote	Hedduun keessan kaasseettii teeppii ijoollummaan ittiin muuziqaa dhaggeeffachaa turtan ni yaadattu. Eenyu akka kalaqe garuu yaaddanii hin beektan ta'a. Injinariin lammii Daach kaasseettii teeppii kalaquun muuziqaaf gumaacha guddaa godhe Luu Ootens ganna 94tti du'aan boqote. Baroota 1960 keessa erga kalaqame as kaasseettiinn biliyoona 100 ta'u guutuu addunyaatti gurguramuu akka hin oolle tilmaamama. Kalaqni injinarii lammii Daach kun akkaataa namootni hedduun muuziqaa itti dhaggeeffatan jijjiireera. Luu Ootens Sanbattan darbe magaalaa Duwizel keessatti du'aan boqochuu maatiin isaa Kibxata beeksisan. Luu Ootens dhaabbata meeshaalee elektirooniksii omishu Filiips keessa hojjetaa ture. Boodarra Luu Ootens CD ykn 'Compact Disk' tolchuu keessattillee qooda qaba. Hanga ammaa CD biliyoona 200 ol addunyaarratti gurgurameera jedhamee tilmaamama. Luu Ootens bara 1986 soorama bahe. Amma erga CDn kalaqamee as kaasseettii fayyadamuun waan hafe isinitti fakkaachuu mala. Haa ta'u malee waggoota muraasa darban gurgurtaan kaasseettii dabaleera. Artiistonni bebbeekamoon hedduun akka 'Lady Gaga'  fi 'The Killers' albama isaanii kaasseettiin maxxansiisan. Akka kaampaniin UK tokko jedhutti bara 2020 keessa gurgurtaan kaasseettii dhibbeentaa 103n dabaleera. US keessatti ammoo gurgurtaan kaasseettii bara 2018 dhibbeentaa 23n ture kan dabale.	https://www.bbc.com/afaanoromoo/oduu-56360315
politics	Muddama Yukireen: Putiin 'waraana guutuu banuu baatus dhiibbaa ni taasisa' jedhan Baayidan	"Pireziaantiin US Joo Baayidan gitasaanii pirezidaantiin Raashiyaa Vilaadmiir Putiin Yukireen irratti ""waraana guutuu hin barbaadu"" garuu ""dhiibaa taasisuu danda'a"" jedhan. Pirezidaantichi ibsa gaazexaaf kennan irratti yaaddoo Raashiyaan Yukireeniin weeraruu maltii jedhu gaafatamanii akkas jedhan: ""Akka tilmaama kiyyatti dhiibbaa gochuu mala."" Haata'u malee, gaggeessaan Raashiyaa kun ""biyyoota Lixaa qoruu isaatiif gatii guddaa ta'e baasa"" jechuun akeekkachiisan Baayian. Raashiyaan Yukireen irratti waraana banuuf karoora hin qabu jechuun waakkataa jirtullee garuu humnoota ishee daangaa irratti cimsiteetti. Raashiyaan daangaa Yukireen irraa loltoota 100,000 ta'u akka qabdus tilmaamaa jira. Yaada Pirezidant Joo Baayidan ibsa gaazexaaf kennan hordofee gaaffii 'US hanga tokko daangaa Yukireen keessa akka seenamu ni hayyamtii' jedhu irratti Waayit Hawus boodarra ejjennoon US maal akka ta'e ifa godheera. Ibsa Roobii galgala bahe keessatti Pirees Sekireetaariin Waayit Hawus Jeen Saakii akkas jette: ""Humni waraanaa Raashiyaa kamiyyu daangaa Yukireen ce'ee argamnaan, akka weerara akka haaraatti banameetti ilaalama. Waan ta'eefis, Yunaayitid Isteetiifi michoota keenyarraa deebii atattamaafi hamaa waloon kennemuufitu isaan eeggata."" Raashiyaan tasuma Yukireen NATOtti akka hin makamneefi humni waraanaa waloo kun sochii waraanaa inni taasisu biyyoota miseensa ta'an qofa keessatti akka aangeffamu gochuu  dabalatee mootummoonni biyyoota Lixaa irraa waliigaltee qabatamaa ta'e tokkorra gahuu barbaaddi. Gaaffiin Raashiyaan dhiyeessite kun fudhatama dhabuu isaarraa kan ka'een mariin warra Lixaafi Raashiyaa gidduutti torban darbe jalqabames bu'aa qabatamaa tokko malee hafeera. Bara 2014 keessa mootummaan Yukireen michuu Raashiyaa ta'e aangoorraa kaafamuu hordofee kutaa bulchiinsa Yukireen kan turteefi galaanaan marfamte Kireemiyaan Raashiyaatiin fudhatamteetti. Raashiyaan finciltoota gama baha Yukireen to'atan deeggaruun humnoota mootummaa waliin waraanni dhiiga dhangalaase gaggeeffameera. Waraanni yeroo sana  yoo xiqqaate lubbuu namoota 13,000 galafachuun namoota miliyoona lama akka qe'ee isaaniitti baqatan taasisee ture amma waraanni Raashiyaa ifatti gidduu-seenuu isaatiin deebiyee hammaachuu mala sodaa jedhu uumeera. Joo Baayidan kaayyoo Putiin qabu ilaalchisuun yaada qaban gaafatamanii akkas jedhan: ""Warra Lixaa qoruu malaa? Qormaata salphaa hin taane Yunaayitd Isteetiifi NATO irraan geessisuu danda'aa? Eyyeen, ni geessisa jedheen yaada garuu gocha isaa kanaatiif gatii guddaa baasa jedheen yaada."" ""Tarkaanfii yoo kan fudhatu ta'e qoqqobbii ani irra kaa'uudhaaf jiru kan kanaan dura argee hin beekne ta'a,"" kan jedhan Baayidan, sadrakaan sirriin tarkaanfii fuhatamuuf jiruus sochii Raashiyaan taasifterratti akka hundaa'u himan. ""Vilaadmiir Putiin waraana nukilaraa guutuu gaggeessuurratti akka hin qaqqabne ni hubata jedheen abdadha; adunyaa irratti olaantummaa qabaachuu (dhuunfachuuf) sadarkaa gaarii ta'erras hin jiru. Kanaaf, sana yaada jedhee ani hin yaadu, garuu ammoo yaddoodha."" Baayidan akka jedhanitti, US yoomiyyu Raashiyaa waliin mariyachuudhaaf karri ishee banaadha; Mr Putiin waliin mariyachuunis ammallee ""waan anda'amudha""."	https://www.bbc.com/afaanoromoo/oduu-60064565
health	Koronaavaayirasii: Keeniyaan talaallii Covid-19 miiliyoona tokkoo ol argatte	Biyyootni Afrikaa sagantaa raabsa talaallii Koronaa idila addunyaa Covax jedhamu jalatti talaalliin argatan dabalaa jira. Keeniyaan Roobii har'aa talaallii Oxford-AstraZeneca Doozii miiliyoona 1.02 galfachuun biyyoota baha Afrikaa sagantaa Covax jedhamu kanarraa fayyadamte keessaa kan duraa taateetti. Hangi talaallii amma argame kun marsaa jalqabaan namoota talaalaman 500,000 ta'aniif gahaadha jedhameera. Ogeeyyiin fayyaa, barsiisonni, Poolisoonni fi jaarroliin kanneen dursanii talaalaman ta'u. Dimookraatiik Rippaabliik Koongoon, guyyaa kaleessaa talaallii AstraZeneca doozii miiliyoona 1.7 yoo fudhattu ministirri fayyaa biyyattii buufata xiyyaaraa dhaqanii simatan. DRC'n hanga Caamsaa dhufutti talaallii kana doozii miiliyoona 6.9 harka galfachuuf eeggataa jirti. Roobii har'aa biyyi Afrikaa biroon, Angoolaa doozii 624,000 Gaambiyaan ammoo 36,000 of  harkaan gahaniiru. Covax Dhaabbatni Fayyaa Addunyaa waliingahiinsa talaallii Koronaaf jecha tarsiimoo qopheesse yoo ta'u biyyoota 190'f talaallii biiliyoona lama dhiyeessuuf abdateera. Fiigicha biyyootni sooreyyiin talaallii kana harka hedduu dursanii fudhacahuuf godhan keesatti biyyootni hiyyeeyyiin akka hin miidhamne jecha waliingahinsi talaallii madaalawaan akka jiraatus hojjeta. Itoophiyaan qaama sagantaa kana yoo taatu talaallii marsaa duraa ji'a Ebla dhuftuutti akka alaa galfattu ibsitee akka ture ni yaadatama.	https://www.bbc.com/afaanoromoo/56249529
politics	Galmee seenaarraa: Imalli Giiftiin Elizaabet II Itoophiyaatti taasisan yeroo yaadatamu	Giiftiin Elizaabet II bara bulchiinsaa waggoota 70 booda boqochuun sirni owwaalcha isaanii bakka hooggantoonni addunyaa hedduu argamanitti raawwateera. Bara jireenya isaanii Giiftiin Elizaabet biyyoota Afrikaa 20 ol daawwataniiru. Kanneen keessaa tokko Itoophiyaadha. Giiftin Biriitish kuni bara dargaggummaa isaanii ALA bara 1965 Abbaa Warraa isaanii Ilma Mootii Fiilip, Duukii Edanbiraa waliin Itoophiyaa daawwatan. Daawwannaan isaanii guyyoota saddeet fudhate. Finfinnee ka’anii hanga Kaaba biyyattiitti – Finca’aa Abbayyaa, Gondar, Laalibalaa, Aksuum, Asmaraa dabalatee - daawwatan. Qorattoonni seenaa daawwannaa isaaniif ‘’simannaa olaanaatu’’ taasifame jechuun ibsu. Giiftiinis gara Finfinnee harka qullaa hin dhufne. Waancaa fi chaappaa kan Mootii Tewodiroos II tureefi Ingilizitti hafee ture qabatanii dhufan. Finfinneen yeroosi gara caalu gamoowwan warri Xaaliyaanii ijaaranii deemaniin kan faayamte turte. Mootiin xumuraa Itoophiyaa mootichi Haayilasillaasees afaa diimaa, fardeeniifi konkolaataa fardaan harkifamtu qopheessuun simatan. Giiftiin Elizaabet mootummaa Gonfoo Biritiish jalqabaa Itoophiyaa daawwatanidha. Aangawoota biyya alaa kabaji guddaa kennameefi biyyaaf oolmaa guddaa oolan jedhaman keessaas tokko ta’un Paarkii Yunitiitti akka yaadataman ta’eera. Lij Daani’el Joote Masfiin Pirezidantii Waldaa Gootota Itoophiyaati. Bara Giiftiin Elizaabet Itoophiyaa daawwatan biyya Biritiish turan, garuu itti dhiheenyaan hordofaa turani. ‘’Giiftiin gara Itoophiyaa dhufuun addunyaa waan ajaa’ibee ture. Sababni isaa gara caalu warri Ingilizii biyya koloniin bitan yookiin miseensota Komoon Weelz jedhaman [daawwatu]‘’ jechuun himu. Bara Xaaliyaaniin Itoophiyaa weerarte Mootiin Itoophiyaa H/Sillaaseen gara Ingiliziitti baqatani. Inni ijoo dhaabbata Liig Of Neeshinitti [jaarmayaa UN dura ture] iyyachuuf ture. Baras ture weellistoonni masinqoodhaan ‘’hin teenyu maalumatti teenya, alam mangistaata deemna, wanta gubaa’en jedhu dhageenya‘‘ jedhanii kan weellisan. Mootichi biyya Ingilizii buufatanii ture muummee dhaabbatichaa Siwizarlaand Jeneevitti kan marmaaraa turan jechuun Lij Daani’el himu. Daawwannaan Giiftii eegasii booda gara Itoophiyaa taasifame. Namoonni seenaa dubbisne simannaan isaaniif taasifame akkaan ho’aa ta’u dubbatu. ‘’Tarii mootiin H/Sillaasee sadarkaa sanaan kan simatan Pirezidant Dabool, fi Pirezidant Tiitoo natti fakkaata,‘‘ jedhu Lij Daani'el. Giiftiin Elizaabet du’a abbaa isaanii booda giiftii ta’anii muudamanii waggoota 13 booda ture gara Itoophiyaa kan dhufan. Gaazexaan Ameerikaa Niiw Yoork Taayims, Giiftiin Elizaabet jeettii motora afur qabuun gara biyya Afrikaa duriitti [ancient African kingdom] imalan jedhee Guraandhala 01, 1965 gabaase. ALA barri 1965 bara biyyoonni Afrikaa kolonii jalaa bahaniifi walabummaa isaanii argatan ture. Bara sana keessa ture Giiftiin Elizaabet daawwannaa guyyoota saddeetiif Ilma Mootii Fiilipsiifi keessummoota kaan waliin xiyyaara British Oversees Airways Corporation (BOAC) Finfinnee kan qubatan. Suuraawwan yeroos ka’an, gara caalu, gurraacha ta’anis namoonni hedduu warra mootii dabalatee bakka dhaqan maratti daandii bitaafi mirgaan heddummatanii yeroo simatan mul‘isa. ‘’Mootichi konkolaataa fardaan harkifamuun isaan simatan. Giftiin Masaraa mootummaa magaalaa Finfinnee ECA fuuldura jiru qubatani. ‘’Gara Finca’aa Abbayyaa adeemuun daawwataniiru. Magaalaa Finfinnee keessas bakka adda addaa daawwataniiru. Giiftiin turtii isheen gammaddee akka biyyatti deebiteen beeka,’’ jedhu Lij Daani’el. Turtii isaaniin Konkolaataa irra- keessi banaa ta’e keessa ta’un akkasumas konkolaataa fardaan harkifamuun magaalaa Finfinnee daawwatani. Eegasiis Laalibalaa, akkasumas Finca’aa Abbayyaa, Bataskaana beekamaa Qul. Maariyaam Aksuum Tsiyooniifi kaan akka ammaa bu’uuraleen misoomaa hin tolfame hin qabne daawwatan. ‘’Gondar gamoo Raas irratti meeshaaleen hedduu mootiifi Giiftiin itti fayyadaman ammallee jira,’’ jedhu qorataan seenaa Gargaaraan Pirofeesaraa Ababaaw Ayyaaloo. Daawwannaa Giiftii Elizaabet dura biyyoonni lamaan hariiroo jabaa tolfatanii turani. Daawwannaan kuni kaayyoon isaa ‘’michummaa’’ cimsachuudha namoonni seenaa. Mootiin Haayilasillaasee bara Xaaliyaaniin biyya weerarte gara Ingilizii baqatani. Akkaatuma kanaan bara1936 -1941 jireenyuma baqaan Ingilizii, gara caalu magaalaa Baaz qubatani. Osooma achi jiranii jalqaba Waraana Addunyaa Lammaffaatti Xaaliyaaniin Jarman bira dhaabatte. Kunimmoo warri Ingilizii gootota Itoophiyaa bira dhaabbachuun akka Xaaliyaanii lolanii baasan ka’umsa ta’e. Akkaatuma kanaan gargaarsa waraana Biritishiifi loltoota Kooman Welziin bara 1941’tti aangootti akka deebi’an kan ta’e. Goototni Itoophiyaas mootichi biyyas jiraachuu baatan itti fufuun waggoota shaniif Xaaliyaa nagaa dhowwani. Eegasii tumsa Ingilizii argatani. ‘‘Mooticha karaa Sudaanii fidanii akka biyya seenan godhan,‘‘ jedhu Lij Daani’el. Qorataan seenaas ‘’Xaaliyaanii ari’uutiin oolmaa nuuf oolaniiru’’ jechuun himu. Wanti kuni Itoophiyaaf jedhaniitimoo ofiif jedhaniiti? ‘’Imaammata isaaniif yaadurraa kan ka’edha,‘‘ jechuun Gar/Pirof. Ababaaw deebisan. Isaan alatti mootichi jalqaba bara 1950 keessa Biriiteen Guddittii [Great Britain] dabalatee biyyoota Awurooppaa daawwataniiru. Kana booda ture Giiftiin Elizaabet gara Finfinnee kan dhufan. ‘’Mootiin H/Sillaasee Giftii Elizaabet yeroo isaan ijoollee turan beeku. Gaaffii isaanii fudhattee gara Itoophiyaa dhuftee daawwachuun waan guddaadha,’’ jedhu Lij Daani’el. Warri Ingilizii erga Xaaliyaanii biyyaa baasan booda mootummaa Itoophiyaa gama adda addaan tumsaa turan. ‘’ALA bara 1941 eegale mootummaan Ingilizii oolmaa guddaa oole qaba. Inni guddaa akkaadaamii [waraanaa] Harar hundeessuudha. ‘’Qondaaltonni waraanaa Itoophiyaa hedduu achitti leenji’aniiru,’’ jedhu Gar/ Pirof Ababaaw. ‘’Wanti guddaa Giiftiin Elizaabet fidanii dhufan Gonfoo [Mootii] Tewodiroos fidanii dhufuu isaaniiti’’ jechuun ibsu Gargaaraan Pirofeesaraa Ababaaw Ayyaaloon. Bara mootii H/Sillaasee mootichi keessummoota isaanii akkaan kabajaniif masaraa Miniliik [Zufaan Chiloot] akka daawwachiisan himu. Kanneen kana daawwatan muraasadha. Bakki kuni ‘’Bakka kabajaa Itoophiyaati’’ jedhanitti namoota biyyaaf oolmaa oolanii yaadataman keessaa tokko Giiftii Elizaabet ta’u hayyuun seenaa kuni himu. Masaraan kuni erga muuziyeemii ta’eefi daawwattootaaf banaa ta’e as aangawoota biyya alaa sadii Paarkii Yunitiitti Galma Zufaanitti kabaji kennameef keessaa tokko Giiftii Elizaabetidha. Sirna owwaalcha isaanii irratti Pirezidantiin Itoophiyaa Saahilawarq Zawudee Landanitti argamuun gadda ibsaniiru.	https://www.bbc.com/afaanoromoo/articles/cjm24jmv1v8o
politics	Ameerikaa waliin kallattiin wal waraanuutti ce’uu akka maltu Raashiyaan akeekkachiifte	Ameerikaan Yuukireen deeggaruuf murteessuun ''carraa biyyoonni lixaa kallattiin Raashiyaa wajjin wal waraanuu'' akka dabalu Raashiyaan akeekkachiifte. Ameerikaatti Ambaasaaddarri Raashiyaa Antoolii Antonoov, deeggarsi meeshaalee waraanaa kun’’ yaaddoo atattamaa’’ Moskootti uumeera jedhan. Ameerikaammoo biyya ‘’waraana kanatti hirmaachaa jirtu’’ jedhanii ibsan. Ameerikaan deeggarsa waraanaa Doolara Ameerikaa miliyoona 600 fi miliyoona 25 Yuukireeniif akka kennitu tibbana beeksisteetti. Meeshaaleen waraanaa ammayyaa Ameerikaan Yuukireen gargaaartu weerartoota Raashiyaarratti injifannoo akka argatan gargaare jira. Humnoonni Yuukireen torban muraasa asitti Kaaba Bahaa fi Kibba biyyattii deebisanii to’atan. Ameerikaan meeshaa ammayyawaa rokkettii hedduun haleellaa raawwachuuf gargaaru ‘Himars multiple rocket systems’ afur dabalatee, meeshaalee biroo Yuukiren gargaartetti. Pirezedantiin Raashiyaa Guraandhala keessa erga Yuukireen weeraranii asitti  Ameerikaan Doolara biliyoona 17tti dhiyaatu Kiyeev gargaarte. Ameerikaatti Ambaasaaddarri Raashiyaa Antoolii Antonoov Kamisa akka beeksisanitti, Ameerikaan meeshaalee waraanaa gurguddoo dhiyeessuu isheef jecha ‘’waraanatti hirmaachaa jirti,’’ jedhan. Antonoov akka jedhanitti ‘’dhiiga dhangalaasuun akka dheeratu fi miidhamni haaraan akka qaqqabu taasisa jirti’’ jedhanii himata. ‘’Waashinteen gocha dubbii barbaachaa balaa caalu fidurra of qusachuu qabdi,’’ jedhanii gaafatan Ameerikaatti Ambaasaaddarri Raashiyaa. Raashiyaan dirreewwan waraanaa Yuukireenitti torbanoota as aanaa erga injifatamtee booda waan qabnu hundumaan ofirraa ittisna jette- hanga boombii niwukiralaraa gargaaramna jechuutti dorsiisan. Mooskoon garuu kutaalee Yuukireen afur dhuunfachuuf tattaaffii taasiftu iti fufteetti. Raashiyaan Dooneski, Luhaaniski ,Kersoon fi Zaporiizhiyaa dhuunfachuutti tattaaffiirra jirti. Taatullee, naannoole kanaa keessaa tokkooyyuu guutummaatti to’achuu hin dandeenye. Lolotoonni Yuukireen immoo guyyoota muraasan asitti Kersoon qabaachaa jiru. Ameerikaatti Ambaasaaddarri Raashiyaa akeekkachiisa kan kennan Pirezedantiin Ameerikaa Joo Baayidenii fi Pirezedantii Ittaantuu Kaamalaa Haariis wajjiin tumsa waraanaa Yukireeniif kennamurratti Pirezedantii biyyattii Voloodimiir Zeleniskii waliin mariyachuu hordofeeti. Masaraan Waayit Haawus kutaalee Raashiyaan humnaan Yuukireenirra fudhadheera jettuuf ‘’tasumaa beekamtii hin kenninu,’’ jedheera.	https://www.bbc.com/afaanoromoo/articles/cv2pggzem0xo
entertainment	Aartii Oromoo fakkiidhaan	Fakkiin aartiiwwan aaddafi dudhaan uummataa ittiin calaqisiifamu keessaa tokko. Kaafuu aadaa ummata isaa ittiin ibsachuu jecha ogummaa fakkii kaasuu irratti akka bobba'ee dargaggoo Birhaanuun ni dubbata.	https://www.bbc.com/afaanoromoo/43137742
sports	Kubbaa miilaa: Leenjisaan Arsenaal Unaay Emirii ari'ame	Turtii ji'oota 18 booda leenjisaan Arsenaal Unaay Emirii ari'a ar'amuun dhaga'ameera. Arsenaal walumaa galatti taphoota torban darban walitti aanse taphateen hin mo'anne. Kun ammoo sadarkaa ijaaramaanis ta'e qophii sammuun kilabichi yeroo ammaa irrati argamu baayyee yaaddessaa ta'eera. Taphattoonnis ta'e deggertoonni Arsenaal ofitti amanamummaa dhabuurra darbee haarii keessa galanii jiru. Kun ammoo carraa leenjisaan Arsenaal Emiriin carraa inni ar'amuu taasiseera. Erga kaleessa galgala Yurooppaa Liigiirratti gareen isaa Arsenaal mo'atamee booda yaade kenneen Emiriin mo'achuu dadhabnullee tapha sirrii taphanneera jedhe. Deggertoonni Arsenaal garuu taphaanis qabxiinis Arsenaal hedduu akka hin gammachiisiin ibsan. Tapha Yurooppaa Liigii kaleessa galgalaa kana Arsenaal E'intiraanchit Firaanfart waliin ture kan taphatee 2-1n injifatame. Arsenaal kan mo'ames dirree isaa emiraatisirratti ta'uun isaa deggertoota hedduu mufachiiseera. Piriimer Liigii Ingilizii keessattis Arsenaal kan sadarkaa tokkoffaarra jiru Liiverpuuliin ammummaan qabxii 19n durfamaa jira. Sadarkaa 1-4 keessaas dur fagaataa dhufe. Leenjisaan Cheslii duraaniifi Shaampiyoons Liigii Awurooppaa si'a sadii kan mo'ate Kaarloo Anchelootii warra Unaa'ii Emirii bakka bu'u jedhamanii kaadhimaman keessaati. Anchelootiin yeroo ammaa kana Seeri A keessatti Naappolii leenjisuurratti argama. Erga Arsenaal qabxii dhabaa dhufee yeroo Emiriin akka ari'amu hamatauu jalqabe namoonni leenjisaan yeroo ammaa kilaba Woolviis keessatti milkaa'aa jiru Nuunoo Espiriittoo Saantoo bakka bu'a jedhamaa tureera. Maanaajarri Tootanhaam duraanii Moorsiyoo Pochatiinoo, itti aanaa leenjisaa Maancheestar Siitii Maayik Arteettaa, dursaa kilaba Juuveentuus duraanii Maasimiiliyaanoo Aleegriifi leenjisaan  Boornimaawuz Eedii Hoow warra kaadhimaman keessatti argamu. Aanga'oonni arsenaal yeroo Emirii ar'an kanatti Fireedii Lijunbarg ammoo akka yeroodhaa garee Arsenaal kana leenjisuuf bakka buusaniiru. Yeroodhuma kanas leenjisaa barbaachuun akka itti fufeeruufi adeemsi beeksisa baasuu xumuramaa jiraachuus himaniiru. Deggertoonni Arsenaal yaada kennaniin Unaay Emririi ari'uun salphaadha garuu nama bakka isaa bu'uti rakkisaa ta'a jechaa jiru. Akka deggertoonni Arsenaal kun jedhanitti, Arsenaal akka cimina isaatti deebi'uuf leenjisaa haaraa qofaa qacaruu osoo hin taane, miseensota boordii haaraafi miira deggertootaa dhaggeeffataa deeman muuduullee qaba jechaa jiru.	https://www.bbc.com/afaanoromoo/50597369
politics	Waraana Yuukireen: Zeleniskiin biyyoonni Awurooppaa weerara Raashiyaa dhaabsisuuf barfataniiru jechuun komatan	"Pireezidantiin Yuukireen Volodimiir Zeleniskii yaa'ii mana maree Awurooppaa Biraaselsitti taa'amerratti yaada kennaniin biyyoonni Awurooppaa weerara Raashiyaa dhaabsisuu irratti barfataniiru jechuun komatan. ""Qoqqobbiiwwan irra keessaniittu, sanaaf isin galateeffanna. Garuu barfattaniittu. Osoo irree tokkoon ittistaniittu ta'ee silaa Raashiyaan haga kana hin deemtu turte. Carraan dhaabsisuu tureera,'' jedhan. Waa'ee ujummoo guddicha boba'aa Raashiyaarraa karaa Jarmanii biyyoota Awurooppaatti geessuu 'Nord Stream 2' kaasuun, osoon sararri kun dursee cufameera ta'ee ''Raashiyaan goolama boba'aa hin uumtu turte,'' jedhan. Pireezidant Zeleniskiin biyyoonni ollaasaanii gaaffii miseensummaa Gamtaa Awurooppaa Yuukireen akka mirkaneessan gaafataniiru. ""Kanarrattis akka hin barfannen isin gaafadha,'' jedhan. Pireezidant Zeleniskiin biyyoota Awurooppaa hanga yoonaa gargaarsaa kennuufiirratti barfatan, akkasumas kanneen bira dhaabbachaa jiran maqaa waamuun dubbatan. Biyyoota akka Poolaand, Istooniyaa, Rippaabilika Cheek fi Itaalii yoo galateeffatan, Jarmanii, Poorchugaal, Ayarlaand fi Hangarii ammoo ni komatan. Hangariin garee lamaanirraayyuu wallaba taatee gidduu dhaabbachuusheetti kann hin gammadne Zeleniskiin, ‚'eenyu waliin akka jirtu murteeffachuu qabda. Hanga yoomiitti gidduu dhaabbatta?'' jechuun bulchaa biyyattii Viktor Orban gaafatan. Viktor Orban michuu Vilaadmiir Putiin bara dheeraati. Godaannisa Waraana Addunyaa lammaaffaarratti humnoota Naaziin raawwatamee darbe, kan kophee namoota jumlaan ajjeefamaniin siidaan yaadannoo Budaapest keessatti dhaabate yaadachiisan Zeleniskiin. Qondaalli Hangarii kun seenaa sana akka hin deebisne, Raashiyaa dura dhaabbachuu akka qaban gaafata Pireezidantiin Yuukireen. ""Kopheewwan sana ilaali. Seenaa sana yaadattee jennaan har'as taatee walfakkaataan addunyaa kana mudachuuf akka deemu hubatta. Kunimmoo waan Raashiyaan raawwataa jirtuudha,'' jedhan. Zeleniskiin dhiheenya kana paarlaamaa biyyoota addunyaa hedduuf waa'ee rakkoo biyyisaanii keessa jirtuu ibsaa jiru. Yuukireen tumsuurratti bakka biyyoonni lixaa hanqina qabu yookiin barfataniiru jedhanii yaadan dubbachuurraas boodatti jedhaa hin jiran."	https://www.bbc.com/afaanoromoo/oduu-60849410
sports	Waancaa Pirimiyeer Liigii Ingilizii baranaa eenyutu fudhata? Maanchistar Siitiimoo Liivarpuul?	Pirimiyeer Liigiin Ingilizii bara dorgommii 2021/22 guyyaa har'aa xumura argata. Wantoonni ijoo eegaman kunooti. Waancaa Pirimiyeer Liigichaa eenyutu kaasa? Maanchistar Siitiimoo Liivarpuul? Tootanhaamiifi Arsenaal keessaa eenyutu hirmaannaa Chaampiyeens Liigii Awurooppaa mirkaneeffata? Kilabii kamitu liigicha keessaa kufee champiyoonshippiitti gad bu'a? Liidsimoo Barnileey? Taphoota kudhan erga takkaa sa'aatii 12:00 irrati guyyaa har'aa taphatamaniin kan adda bahan taha. Guyyaan har'aa waggoota kudhan keessatti yeroo duraaf eenyu waancaa akka fudhatu akkasumas eenyu akka gad-bu'uu osoo hin baramiin tapha xumuraa taphatamudha. Siitiin harka tokkoon waancaa qabateera Maanchistar Siitiin Liivarpuuliin qabxii tokkicha caaluun gabatee qabxii Pirimiyeer Liigichaa dursa. Torban darbe Maanchistar Siitiin West Haam waliin taphatee qixa yoo bahu Siitiin immoo Saawuzaampitan injifachuun faana bu'uu itti fufe. Namoonni baay'ee Siitiin morkii Astoon Viilaa waliin dirree isaarratti qabu injifatee waanchicha kaasa jechuun tilmaamu. Pirimiyeer Liigicha dursaa kan jiru Siitiin guyyaa xumuraa tapha Pirimiyeer Liigii taphatee mo'ame hin beeku. Haa ta'u malee, kana qofa osoo hin taane ga'umsi amma kilabichi irratti argamu milkin gara isaanii gorti akka jedhan taasiseera. Bara dorgommii baranaa tapha 37 taphate keessaa Siitiin taphoota 28 injifateera. Leenjisaan kilabichaa Peep Gaardiyoolaa tapha Astoon Viilaa kan taphataa duraanii Liivarpulii Siteevan Jeeraardiin leenji'u injifachuu malee filmaata biraa hin qabani. Peep waancaa kana yoo irra aanan waggoota afur keessatti yeroo afraffaaf kaasu jechuudha. Kilabiin isaanii kuni dorgommii kubbaa miilaa kaaniin hin milkoofne. Waancaa FA irrati rukuttaa adabbii xumuraan Liivarpuuliin mo'amee waancaa yoo dhabu tapha Waancaa Chaampiyeens Liigii irraammoo Riiyaal Maadiridiin akka hin taane ta'e. Leenjisaan Liivarpuul Yargan Kiloopp barana waancaa afur Anfiilditti finna jedhaniiru. Kaaraabaawoofi Waancaa FA galfataniiru. Amma kan isaan hafu Pirimiyeer Liigii Ingiliziifi Waancaa Chaampiyeens Liigii Awuroppaati. Taphni Riyaal Maadirid waliin Paarisitti gaggeessan haalaan kan eegamu tahee torban tokkoo qofatu hafe. Dhimma waancaa afur injifachuu kan gaafataman Yargan Kiloopp dorgommii goonu keessatti dhiibbaan nurra hin jiru jedhaniiru. Maan Siitin Pirimiyeer Liigicha yoo ol kaase kaayyoo waancaa afur ol kaasuuf qaban jalaa danqa jechuudha. Liivarpuul Pirimiyeer Liigicha kaasuuf injifachuun qofti gahaa miti. Maaliif jennaan yoo Siitiinis mo'e jalaa fudhata waan ta'ef. Wanti Liivarpuul barbaadu injifachuufi Siitiin akka mo'amu yookiin qixa bahu eeguudha. Har'a Liivarpuul dirree ofiirratti Woolvis yoo morkatu qabxii Maan Siitiin Astoon Viilaa waliin taphatu eegaati. Liivarpuliifi Maanchistar Siitiin bara dorgommii afur darban tokkoffaafi lammaffaa ta'un xumurani. Tootanhaam booda kana Barnileey yoo injifatu Arsenaal immoo Niiw Kaasiliin mo'ameera. Kunis, carraa Chaampiyeens Liigii Awurooppaa irratti akka hirmaatu carraa bal'iseeraaf. Tootanhaam kilabii Kaaba Landan isa morkatu Arsenaal irraa qabxii lamaan caalee argama. Gareen Antoniyoo Kontee morkii kilabii liigii gad-aanutti kufuu mirkaneesse Noorwich waliin taasisaniin osoollee qixa bahee Pirimiyeer Liigicha sadarkaa afraffaa qabachuun xumuruu danda'a. Arsenaal garuu mo'achuu qofatu waancaa Chaampiyeens Liigii bara dhufu akka hirmaatu kan isaaf mirkaneessu. Dhimmi biraa kilabiin kamtu waancaa Yuroppaa Liigii akkasumas eenyu Konfirans Liigii irratti hirmaata kan jedhu hin baramne. Bara dorgommi mufachiisaa kan dabarsan warri Maanchistar Yunaayitid West Haam qabxii lamaan caalanii sadarkaa jahaffaarra argamu. Guyyaa har'aa gara dirree Kiristaal Paalaas dhaqanii morkatu. Waancaa Yurooppaa Liig irratti hirmaachuuf Yunaayitiid injifachuu qaba. Kanaan achi West Haam duraa fudhachuu danda'a. Kilabiin Deevid Moyeesiin leenji'u West Haam bara dorgommii baranaa Yurooppaa Lig irratti walakkaa maayii gahani deebi'an irra deebiin morkachuu fedhu. Tapha har'aan Biraayitan morkatu. Kilaboonni kana gadi jiran sadarkaa isaanii tokkoon yoo fooyyessan dabalataan yuuroo miiliyoona sadii argatu. Fakkeenyaaf osoo Aston Viilaan sadarkaa isaa 14ffaa irraa gara 10'ffaatti fooyyessee yuuroo miiliyoona 12 argata jechaadha. Yeroo ammaa Liids, Waatfordiifi Noorwich garee balawaa keessa jiru. Watfordiifi Noorwich gadi bu'uu isaanii mirkaneeffataniiru jechuunis waggaa dhufu Pirimiyeer Liigii gubbaa isaan hin agarru. Liidsiifi Barnileey qabxii 35 qabu. Garaagartee galchiin garuu Barnileey wayyoo qaba. Guyyaa har'aa Barnileey dirree isaarratti Niw Kaasil waliin yoo taphatu Liids immoo dirreen ala Bireentiford morkata. Maanchistar Siitiifi Liivarpuul waancaaf qofa osoo hin taane karri eegaa isaanii Endersaniifi Aliisan haguugduu harkaa warqeerraa tolfameefi karra eegaa cimaaf kennamuufi wal morku. Mohaammad Saalah, Song Heewung-Min fi Kirisitiyaanoo Ronaaldoon immoo kophee warqeef wal falmu. Liivarpuul irraa Saalah bara dorgommii baranaa 22 galchuun dursa, Taphataan Totinhaam Son immoo 21 galchuun itti aana. Taphataan Yunaayitid Kiristiyaanoo Ronaaldoon 18 galchuun itti aana.	https://www.bbc.com/afaanoromoo/isportii-61541930
politics	L﻿iiz Tiraas Ministira Muummee UK ta'uufi	"L﻿iiz Tiraas dorgommii hooggansa paartii warra Konservii UK injifachuun ibsamuu hordofee Minisitira Muummee UK ta'uuf akka jirtu mirkanee'era. G﻿uyyaa boruu mootummaa haaraa ijaartu beeksisuu dura giiftii UK Eelsabeet II Balmooralitti arguuf jirti. L﻿iiz dura teessoo dhaaba Tory ta'uun bakka Booris Joonsan qabachuuf namoota 10  biroo waliin ji'ootaaf dorgomaa turte. Dubartiin ganna 47 Liiz Yunivarsiitii Oxforditti baratte. D﻿haaba ishee keessatti fudhatama guddoo qabaachaa kan hin turre Mary Elizabeth Tiraas morkataa ishee jabaa Chancellor Rishi Sunak injifaachuun aangoo MM qabachuufi. Paartiin Konservaatistii UK dhimma filannoo keessoo dhaaba isaa ilaalchee seera haaraa baase hordofee garaagartummaa guddaan ni injifatti jedhamus garaagartummaa xiqqaan injifatte. Paartichi bara 2001 erga seera isaa wayyeesse booda morkataan sagalee dhibbeentaa 60 gadi argate hin jiru. Dura taa'aa dhaaba kanaa ta'uuf wayita dorgoman Boris Joonsan 66.4% argatee kan ture yoo ta'u L﻿iiz 57% argatte. Liiz filannoo kana injifachuu booda dubbii gooteen ''natti amantanii waan na filattaniif galatoomaa'' jetteetti. ''Yeroo ulfaataa kana keessa darbuuf tarkaanfiiwwan jajjaboo nan fudhadha, diinagdee nan cimsa, dandeetti UK qabdu nan baasa'' jette.  ""Karoora cimaa baasun qaraxa hir'isuufi diinsagdee biyyaa guddisuuf akka paartii konsarvaatiivitti"" akka gaggeessitu waadaa galtee jirti. ""Baasii namoonni boba'aadhaf baasan ilaalchisee qaala'iinsa gatii baba'aa irratti nan hojjadha."" ""Rakkoo dhiyeessii boba'a yeroo dheeraf ture irrattis akkasuma nan xiyyeeffadha,"" jette MM haaran kun. R﻿akkoo diinagdee cimaa waggaa 40 keessatti olk'aadha jedhame mootummaa ishee dura ture irraa dhaaltee jirti. R﻿akkoo qaala'iinsa jireenyan wal qabatee biyyattii hudhee jiru furuudhaf katroora qabdu guyyoota itti aanan keessatti ifan godha jettee waadaa seente."	https://www.bbc.com/afaanoromoo/articles/crgjjl27p7go
politics	Chaayinaa: Daldalaan lammii Kaanaadaa basaasummaan himatame hidhaa waggaa 11n adabame	Manni murtii Chaayinaa tokko daldalaa lammii Kaanaadaa tokko ragaa dabarse kennuun balleesseera jechuun hidhaa waggaa 11 itti murteesse. Daldalaan lammiin Kaanaadaa, Maayikil Ispaavoor bara 2018'tti ture dippilomaatii duraanii waliin to'annoo jala kan oolfame. Murteen kunis walitti dhufeenya Kaanaadaa fi Chaayinaa badaa dhufe caalaa kan harbeessuudha jedhamaa jira. Adeemsi mana murtii hojii gaggeessaa dhaabbanni teknooloojii Chaayinaa guddichaa Hiwaawee, Meengi Waanshuu ammoo Kaanaadaa keessatti ilaalamaa jira. Qeeqxoonnis Chaayinaan Ispaavoorii fi Koviriingi akka meeshaa siyaasaatti itti fayyadamaa jirti jedhu. Manni murtii Chaayinaa kan Daandoongiitti argamu ibsa Roobii baaseen, ''Ispaavooriin yakka basaasuu fi icciitii biyyaa dabarse kennu raawwateen hidhaa waggaa 11 fi addabbii Yuwaanii Chaayinaa kuma 50 akkasumas biyyaa akka hari'atamu murteesseera,'' jedheera. Ibsa bahe irratti namtichi yoom akka biyyaa ari'atamu kan jedhe jiraachu baatulleen, Chaayinaan lammiilee biyya biraa murteen irratti dabarfame erga addabiisaanii xumuraniin booda kan biyyaa baaftu. Chaayinaatti Ambaasaadarri Kaanaadaa Domiiniik Baartan murtee kenname akka morman beeksiisaniiru. ''Ol iyyachuuf carraan jira'' jechuusaaniilleen AFP gabaaseera. Ispaavoon waggaa sadiin dura to'annoo jala kan oolfame wayita hojii gaggeessaan Hiwaawee Kaanaadaatti to'atame ture. Innis yeroo jalqabaatiin baatii Bitooteessaa keessaa mana murteetti dhiyaatee kan ture ta'ulleen murtee malee deebi'ee ture. Yeroo sanattis dippilomaatonni Kaanaadaa akka mana murtee hingalleef dhorkamanii ture. Ministirri Mummee Kaanaadaa Jastiin Tiruudoo dhaddachu cufaatti gaggeeffamuun, ''gonkumaa fudhatama hinqabu'' jedhanii ture. Chaayinaan Ispaavorii fi dippilomaatiin kaaniin alattis lammiilee Kaanaadaa kaanilleen yakka adda addaatiin shakkeera jechuun to'annoo jala oolchitee turte. Xinxaltoonni siyaasaas Chaayinaan kana kan raawwattuuf Kaanaadaan akka hojii Gaggeessaa Hiwaawee gadhiiftuuf dirqisiisuuf jedhu.	https://www.bbc.com/afaanoromoo/oduu-58171739
politics	Af-yaa'iin US Taayiwaan kan daawwattu taanaan Chaayinaan humna agarsiisuu dandeessi - Waayit Hawus	"Af-yaa'iin US Naansii Peloosii sagalee balleeffattee Taayiwaaniin kan daawwattu taanaan Chaayinaan humna waraanaa qabduun dubbii kajeeluu dandeessi jechuun Waayit Hawus akeekkachiise. Kun ammoo Taayiwaanitti dhiyootti misaa'ela dhukaasuu, ykn sochiiwwan humnoota qilleensaafi galaanaa gurguddoo ta'uu danda'a jedhan dubbi-himaan Joon Kirbii. Af-yaa'iin mana maree bakka bu'oota ummataa Ameerikaa Aadde Naansiin yeroo ammaa kana Eeshiyaatti imalarra jiru. Miidiyaaleen Taayiwaaniifi US akka jedhanitti Naansii Pelosii magaalaa guddoo Taayiwaan Taayippee ni daawwatu, garuu kun mootummaa USn hin mirkanoofne. Taayiwaan odola akka biyya of dandeesseetti of ilaalti. Chaayinaan garuu akka qaama biyyashee irraa fottoqxeetti ilaaluun tolaanis ta'e humnaan ofitti deebisuu barbaaddi. Kanarraa kan ka'een, Aadde Naansii Peloosii Taayiwaan deemuun ""waan hamaa hordofsiisa,"" jechuun akeekkachiisaa jirti Chaayinaan. US Taayiwaan waliin ""hariiroo cimaa al-idilee"" kan qabdu yoo ta'u, Chaayinaa waliin ammoo dippilomaasii idilee ta'e qabdi. Wiixata darbe Dhaabbata Mootummoota Gamtoomaniitti ergamaan Chaayinaa Zhang Jun daawwannaan aanga'aa olaantuu Ameerikaa kun, hariiroo Beejing fi Waashingitan kan gatii dhowwatedha jechuun akeekkachiisuu isaanii Rooyitars gabaaseera. Uummata Ameerikaafi Kongirasii US irraa deeggarsa cimaatu Taayiwaaniif taasifama. Aadde Naansiin aanga'oota olaanoo Paartii Dimokiraatotaa sarbama mirgoota namoomaa ilaalchisuun bulchiinsa Chaayinaa qeequun beekaman keessaa adda dureedha. Dubartiin kun kanaan dura deeggartoota sirna dimokiraasii bira dhaabbachuun ajjeechaa bara 1989 raawwatameen walqabatee wareegamtoota yaadachuudhaaf Addabaabaayii Tiyaanaanmen irratti argamanii ture. Aadde Peloosiin imala ishee Eeshiyaatti taasiftu kana Dilbata darbe Singaappor Imaluun jalqaban. Daawwannaa ishee kanaanis biyyoota akka Maaleezhiyaa, Kooriyaa Kibbaafi Jaappaan ni deemu jedhameera. Taayiwaan daawwachuu kan karoorfatte Ebla ta'ullee sababa Koronaan qabamteef yeroo biraatti dabarsite. Aadde Peloosiin jalqaba ji'a kanaa, ""Taayiwaaniin deeggaruun unuuf barbaachisaadha"" jettee turte. Pirezidant Joo Baayidan akka jedhanitti, humni waraanaa US daawwannaan Naansii Peloosii Taayiwaanitti ""ammatti yaada gaarii miti"" jedhee amana. Dubbi-himaan nageenya biyyaalessaa Waayit Hawus Joon Kirbii Wiixata darbe akka jedhetti, guyyoota dhufan keessa ""sobaan waan seeraan isheef hin malle"", fakkeenyaaf daandiin Taayiwaan galaana walqunnamsiisan ulaa bishaanii idil-addunyaa miti jechuun atakaaroo uumuun dubbii hammeessuu dandeessi jedhan. Yookaan ammoo gara odola kanaatti xiyyaarota erguun daangaa qilleensaa Taayiwaan humnaan cabsitee seenuu dandeessi jedhu aanga'aan Waayit Hawus kun."	https://www.bbc.com/afaanoromoo/articles/cnem1d9ppwwo
politics	Yukireen manni hidhaa Raashiyaa jalatti argamu Fannoo Diimaan akka doowwatamu gaafattee	Qondaaltoonni Yukireen kaampiin mana hiidhaa Raashiyaa baha biyyattii to'annoo Raashiyaa jalatti argamu atattamaan Fannoo Diimaan akka dowwatamuuf gaafatan. Dursaa Waajjira Pirezidantii Yukireen, Andirii Yermaak guyyoota sadii keessatti Fannoo Diimaan mana hiidhaa Doneysk keessaa akka doowwatuuf gaafatan. ''Kana caalaa yeroo gubuu hin dandeenyu. Lubbuu namootatuu rakkoorra jira,'' jedhan ergaa tiwiitaraasaaniin. Baatii darbe, Fannoo Diimaan kaampicha seenuuf hayyama argachuuf yaalee garuu aanga'oota Raashiyaatiin dhorkamuu hime. Manni hidhaa Olenivkaa erga bara 2014 kaasee to'annoo aanga'oota Raashiyaan deeggaraman jala jira. Haallii achi keessaa baayyee rakkiisaa ta'uutu himama. Adooleessa keessa kaampicha keessatti hidhamtoonni Yukireen hedduun haleellaa rookkeettiin ajjeefaman. Kanaafis qaamooleen lamaanu wal himatan. Yukireen ammoo ragaa ajjeechaa fi dararaa balleessuuf ta'e jedhameetu Raashiyaadhaan irratti kiyyeeffatame jeti. Mooskoon gama isheetiin rookkeettii Yukireen himatti. \nNamoota kaampicha keessatti hidhamanii keessaa garee baataaliyoonii Azoov kan osoo Maaruuppooliif lolanu dhumarratti to'ataman keessatti argamu. Yermaak akka jedhaniitti, dhimma ergama dowwannaa kanas yeroo marii karaa viidiyootiin qoondaaltoota ICRC fi dhaabbilee idil-addunyaa biraa waliin taasisaniitti ta'uu himan. Doowwannichi guyyaa Wixataa akka gageeffamu barbaadan. \n''Ergama kanaaf Yukireen waan danda'amuuf hundaan deeggarsa ni taasifti,'' jedhan Telegraamii gubbaatti. Itti dabaluunis qorannoon Olenivka hanga yoonaattii maaliif akka hin qophoofne hin beekus jedhan. Pirezidanti Zelensiinis waamicha kana deeggaraniiru. Fannoo Diimaan tarkaanfii fudhachuu dhabuutti qeequun akkas jedhan: ''Kun humamuumaan itti gaafatamummaa dudhaa jalqabaatti.'' Haasaa Kamisa galgalaa isaatiinis: Zelenskiin Fannoo Diimaan ''kilabii bakka namni tokkoo itti miindaa argatuufi jireenya bashannanaa jiraatu miti'' jedhan. Ergamni kaampii dhidhaa kunis haalum kan Eejjansii Annisaa Atomiikii Idil-addunyaatiin (IAEA) wal fakkaatuun qophaa'u danda'a jedhan. Dhaabbanni anniisaa nikulaaraa Zaaporizhzihia kan to'annoo Raashiyaa jalatti argamu Hagayya keessa dowwatame. ''Garuu hooggansa barbaada'' jedhan Zelenskiin. ''Fannoo Diimanis kuna raawwachu ni danda'a. Garuu akka raawwatamuuf yaalii taasisuu qabdu.'' Dhaabbanni Fannoo Diimaa garuu dhimma kanarratti hanga yoonaatti kan jedhe omtu hin jiru.	https://www.bbc.com/afaanoromoo/articles/cg61k5z9yz7o
politics	R﻿aashiyaan 'anniisaa lammiileerraa kutuun shorokeessaa jirti' jechuun Zeleniskiin himate	"P﻿ireezidantiin Yukireen Voloodmiir Zeleniskii loltoonni Raashiyaa dirree waraana mo'atanii fi magaalota to'atan hundatti lammiilee Yukireen irraa anniisaa elektirikii kutuun shororkeessaa jirti jechuun himate. E﻿rga Raashiyaan networkii madda anniisaa Yukireen haleeltee as lammiileen miiliyoona 4.5 ta'an dukkana keessa jiru jedhe Zeleniskiin. R﻿aashiyaan haleellaa diroonii tibbana gaggeessiteen buufataalee anniisaa Yukireen isan ijoo ta'an baayyee barbadeessite. H﻿aleellaawwan kunneen osoo loltoonni Raashiyaa kutaa kibba Yukireen magaalaa Kerson keessaa ni ba'u jedhamanii eegamanii raawwataman. Raashiyaan dirreewwan waraanaa hedduurratti erga injifatamtee booda, bifa haaraa of gurmeessuun haleellaa qilleensarraa buufataalee anniisaa irratti eegalte. J﻿i'a darbe kana keessa buufataalee anniisaa Yukireen qabdu keessaa tokko sadaffaan barbadaa'aniiru jedha Zeleniskiin. K﻿anarraa ka'uun lammiileen biyyattii ibsataa qusatanii, dabareedhaan akka fayyadaman ajajan. Raashiyaan bu'uuraalee anniisaa irratti xiyyeeffachuun ishee loltoonni ishee adda waraanaa irratti waan injifatamanii fi lafa guddaa argachuu waan dadhabaniif, kun ammoo mallattoo ''laafina'' isaaniiti jedhe Zeleniskiin.\n\n''Raashiyaan shororkeessummaa anniisaatti gargaaramuun ishee dadhabina diina keenyaa agarsiisa,'' jedhan.\n\n""Dirree waraanaa irratti Yukireen moo'achuu hin danda'an, kanaaf ummata keenya haala kanaan cabsuuf yaalu.""\n\nMinisteerri ittisaa Raashiyaa bu’uuraalee anniisaa Yukireen irratti xiyyeeffachuu mirkaneesse.\n\nMagaalaa Kerson kan loltoonni Raashiya to'atanii jiranii fi keessa baana jechaa turan keessa maaltu sirriitti akka ta’aa jiru beekuun rakkisaadha, garuu yloltoonni ramadaman gara duubaa deebifamuun, yeroo barbaachisutti akka deebi'anii dhufan ajajamuu qondaalli Raashiyaa himeera.\n\nKana malees, magaalattii keessatti baankonni duwwaa ta'uu fi godambaaleen saamamuu isaanii gabaafameera.\n\nMinistirri Ittisaa Ameerikaa Looyd Oostiin loltoonni Yukireen magaalaa Kerson kana deebisee qabachuuf ''dandeettii'' akka qaban himaniiru.\n\nGaruu Yukireen ammallee naannoo sanatti lolaa akka jirtu kan himte yoo ta’u, Raashiyaan loltoota Yukireen akka hin kiyyeessines of eeggannoodhaan socho'aa jiraachuu himte.\n\nRaashiyaan baatii Sadaasaa keessa Kerson qabachuun ishee bu'aa guddaa Moskoo waraana kana keessatti galmeesse keessaa isa tokko ta'ee ilaalama ture.\n\nGaruu haleellaan loltoota Yukireen irraa naannoo sanatti ji’a tokkoo oliif ishee mudate, Raashiyaan kaayyoo dirree waraanaa ishee irra deebitee akka madaaltu ishee dirqamsiiseera."	https://www.bbc.com/afaanoromoo/articles/clm8e4k8ly1o
entertainment	Aartii: Barreessaan tiyaatira 'Abbaa Jifaar Lammaffoo' waa'ee tiyaatirichaa maal hima?	"Tiyaatirri seen-muuziqaa mataduree 'Abbaa Jifaar Lammaffoo' jedhu qabu Dilbata kaleessaa mana Tiyaatiraa Biyyaalessaa Finfinnee argamutti agarsiisaaf dhiyaatera. Tiyaatirri kun Yunivarsiitii Jimmaatti barsiisaa tiyaatiraa kan ta'an Obboo Zalaalam Tafariitin barreeffamee kan qophaa'e yemmuu ta'u, seenaa mootii Abbaa Jifaar irratti xiyyeeffata. ""Abbaa Jifaar Lammaffoo kan jenne Abbaa Jifaar maqaa mootii waan ta'eef. Mootiin Jimmaa inni hangafaa Abbaa Jifaar tokkoffaan kan biraan ni jiru,"" jedhu barsiisaa Zalaalam Tafarii. ""Abbaa Jifaar dippilomaasiin beekamu. Abbaa Jifaar akkasumas nagaan, daldalaan beekamu. ''Seenaafi aadaan Jimmaa maal fakkaata kan jedhu mul'isuuf yeroo yaadnu seenaa Abbaa Jifaar caalaa kan nuuf mul'isu hinjiru jennee seenaa isaanii filanne,"" jechuunis sababa seenaa mootii Abbaa Jifaar bifa tiyaatiraan itti hojjechuuf filatan himu. Akka barreessaafi qopheessaan tiyaatirichaa barsiisaa Zalaalam Tafarii himanitti tiyaatirichi seenaa, yaadaafi falaasamawwan mootii Abbaa Jifaar kan of keessatti qabatedha. ""Abbaan Jifaar fakkeenyaaf murtee du'aa namarratti murteessuu ni mormu ture. Isa agarsiisnee jirra. Akkasumas ejjennoo daldala, nagaafi waraana irratti qaban agarsiisnerra,"" jedhan barsiisaa Zalaalam. Tiyaatira 'Abbaa Jifaar Lammaffoo' irratti barattoonni muummee barnoota Tiyaatiraa Yunivarsiitii Jimmaa akkasumas dargaggoonni gareewwan aartii magaalaa Jimmaa irratti hirmaachuusaanii barsiisaa Zalaalam Tafarii BBCtti himaniiru. Tiyaatirichi daqiiqaa 90 kan dheeratu yemmuu ta'u, taatoowwan 80 qooda irratti fudhatu. ""Tiyaatirri kun Afaan Oromoofi Afaan Amaaraatin qophaa'e. Wantoota aadaafi seenaan walqabatan Afaan Oromootin hojjenne. ''Haasaa/dubbii ta'anii seenaafi aadaa Oromoo kan hin faallessine immoo Afaan Amaaraatin hojjenne,"" jedhan. Kunis namoonni afaan lamaan beekan seenaafi aadaa Oromoo akka barataniifi taatoowwan tiyaatirichaas barattoota Yunivarsiitichaa sabummaa garaagaraa qaban waan ta'anif akka ta'e himu barreessaan kun. Tiyaatirri 'Abbaa Jifaar Lammaffoo' hanga ammaatti Yunivarsiitii Jimmaa akkasumas magaalaa Finfinneetti ammoo Giddugala Aadaa Oromootti guyyaa Dilbataa kaffaltii malee bilisaan daawwattootaaf dhiyaatera. Tiyaatirichi hanga ammaatti deeggarsa Yunivarsiitii Jimmaatiin daawwattootaaf dhiyaachuu himu Obbo Zalaalam. Karoorrisaanii gara fulduraas naannoo Oromiyaa keessa naanna'uun tiyaatiricha agarsiisaaf dhiyeessuu akka ta'e BBC'tti himaniiru. Sababiin tiyaatirri kun ittiin waltajjii Tiyaatira Biyyaaleessaatti akka agrsiifamu taasifamee tokko ammoo yaadannoo waggaa 100ffaa tiyaatira Itoophiyaa sababeeffachu akka ta'e sagantaa bahe irraa hubatameera. Fesitivaala yaaddannoo waggaa 100ffa hundeeffama tiyaatira Itoophiyaa kananrratti tiyaatiroonni gaggabaaboofi kan yeroo hundaa 40 ol akkasumas taatoowwan 450 akka irratti hirmaatan qopheessitoonni beeksisanii ture. Haaluma kanaanis tiyaatiroonni adda addaa manneen tiyaatiraafi siniimaa Finfineetti argamaniitti ni dhiyaatu. Feesitivaala ALI Haggaya 21-25 turu kana irrattis tiyaatiroonni dhiyaatan hundinu kan bilisaan ummatatti agarsiifamaniidha jedhameera."	https://www.bbc.com/afaanoromoo/oduu-58374215
health	Hojjetaan WHO osoo saamuda Covid-19 sassaabu ajjeefame	Konkolaachisaan Dhaabbata Fayyaa Addunyaa (WHO) biyya waldhabdeen itti hammaate Miyaanmaar keessatti saamuda hordoffii Covid-19’f oolu osoo sassaabu ajjeefame. Hojjetaan Pyae Sone Win Maung jedhamu konkolaataa mallattoon dhaabbatichaa irra jiru osoo oofaa jiruuti bulchiinsa Raakhaayin keessatti haleellaan kan itti baname. Dhaabbanni Biyyoota Gamtoomanii akka jedhutti waraana mootummaafi hidhattoota Araakaan gidduutti wal waraansa gaggeeffamaa jirun lammiileen nagaa hedduu lubbuu dhabaniiru. Ajjeechaa konkolaachisaa Dhaabbata Fayyaa Addunyaarratti gaafa Wiixataa raawwatef lamaanuu wal himataa jiru. Waraanni Miyaanmaar Burmaa jedhamuun waamamaniifi hidhattoonni Araakaan ajjeechaa kana keessa harka keessaa hin qabnu jedhaniiru. Dubbii Himaan waraana Miyaanmaar Meejar Janaraa Tun Tun Niyi humnoonni isaanii konkolaataa Dhaabbata Biyyoota Gamtoomanii haleeluuf sababa homaatu hin qabani jedhan. ‘’Isaan unuuf, biyya keenyaaf hojjetaa jiru,’’ jechuu isaanii Rooytarsitu gabaase. Waajjirri Dhaabbata Biyyoota Gamtoomanii Miyaanmaar jiru ‘’guddaa gadduu’’ ibse. Umriin hojjetaa kanaa 28 yoo ta’u magaalaa baadiyyaa Minbiyaa jedhamtuufi bakka sakattaan waraanaa taasifamu dhihootti ajjeechaan raawwate. Ibsa Fesbuukii irratti UN baasen konkolaataan haleellaan irratti baname Sitwee irraa gara Yaangoonitti imalaa ture jedhe. Kunis, saamuda Covid-19 fiduuf ture. Dhaabbanni Biyyoota Gamtoomanii (UN) eenyu akka haleellaa raawwate hin dubbanne. Haleellaa kanaan hojjetaan mootummaas miidhameera. Abbaan konkolaachisaa kanaa, Hiyaay Wing Maawung, ‘’lapheen na cabe’’ jedhan. ‘’Inni bakka waraannni jiruufi namoonni kaan imaluuf hin feenetti deemee du’e,’’ jechuun ibsan. Biyyoonni akka Ameerikaafi Yunaayitid Isteet yeroo weerarri koronaavaayirasii hammaate kanatti waraanni akka dhaabatu gaafataniiru. Hanga yoonaa Miyaanmaar keessatti namoota 80 ol irratti vaayirasichi argameera. Afur immoo du’aniiru. Sanyiin hidhattoota Araakaan Budistoota yoo ta’an waggoota lamaan darban hiree ofii ofiin murteeffachuuf qabsoo hidhannoo cimsaniiru. Ji’a tokkoof dhukaasa dhaabuu labsanis mootummaan garuu kana hin fudhanne.	https://www.bbc.com/afaanoromoo/oduu-52371641
politics	Kaataar: Biyyoonni ollaa Kaataar qoqqobbii biyyattiirra kaa'anii turan kaasuuf	Oggantoonni biyyoota Galoo Galaanaa har'a Saawud Arabiyaatti walgahuun qoqophaa biyyoonni ollaa  waggoota sadiif Kaataar irra kaa'anii turaniitti dhuma akka itti godhuu eeggamuu irratti hirmaataa jiru. Hoogganaan Kaataar Sheeikh Taamiim Al Thaanii wayita walgahichaaf Saawudii qaqabaniitti Mootii Sawudii Mohaammad bin Salmaan simannaan taasifameef. Wiixata alkan Saawudiin daalgaawwan ishee lafaa fi galaanaa Kaataar waliin qabdu deebiiftee kan bante yoo ta'u, waliigaltee akka mallaattaa'u qondaalli US himan. Kunis waldhabdee Kaataar olloota ishee galoo galaanaa waliin yeroo dheeraaf qabaataa turte kan dhaabudha jedhameera. Tarkaanfiin kunis gumii Kaawunsilii Walta'iinsa biyyoota Galoo-Galaanaa kan Kibxata har'aa Saawudi Arabiyaatti taa'amu dura kan fudhatameedha. Qondaalli Ameerikaa olaanoon tokkos waliigalteen waldhabdee tureetti dhuma taasisu ni mallataa'a jedhan. Olloonni Kaataar shororkeessummaa deeggarti jechuun waggoota sadiifi walakkaaf qoqqobbaa irra kaa'anii turan. Gamtaan Emireetota Arabaa, Baahireeniifi Masriinis qoqqobbaa  dippilomaasii, daldalaafi ilamaa Saawudiin Kaataar irra keessatti dabalamanii turan. Kaataari biyya xiqqoo garuu biyya Galoo Galaanaa sooreettii yeroo hundumaa milishoota jahaadistii ni deeggarti jedhamte fudhattee hinbeektu. Oduu gammachisaan kunis TV biyyattiin Ministira Haajaa Alaa Kuweet Ahimad Naasaar al-Saabaahiin himame. Yaaliiwwan jaarsummaan Kaaraariin ogganamaa turanis hanga dhiheenyaatti waan guddaa hinbuufne ture, haata'u malee baatiiwwan muraasa keessatti mallattoowwan waliigaltee wal dhabdee turan kanneen hirmaatan hunda waliin hirrisuu guddataa dhufuu Gulaalaan Dhimmoota Arabaa Sabaastiyaan Ushee gabaaseera. Bulchiinsi Ameerikaa gahee qabatamaa kan fudhate yoo ta'u, Qondaalli olaanaan Ameerikaas sirna mallattoo waliigalte Kibxata gaggeeffamu kana irrattis soddaa pirezidaanti Doonaald Tiraamp fi gorsaa olaanaan Jaareed Kushnan ni argamu jedhaniiru. Hoogganaan Kaataar Taamiim bin Haamaad Al Thaaniis gumicha irratti hirmaachuuf Mootii Saawudii Saalmaan irraa affeerraan qaqabeera. Maddii walgahicha qindeessuu keessatti hirmaate akka jedheetti Saawudii Arabiyaa daangaa lafaafi galaanaa akkasumas naannoo qilleensa ishee deebiiftee saaquuf taasifte tarkaanfii hoogganaan Kaataar hirmaachuuf amantaa umuuf taasifameedha jechuu, gabaafame. Bara 2017tti wayita qoqophaan kaa'ameetti hogganaan Kaataar biyyoota lammiileen Kaataar akka hingalleef uggura kaa'an kamittu hinimalu jedhanii turan. ''Kunis fiixaan bahiinsa olaanaa hanga har'aatti arganneedha'' jechuu qondaalli bulchiinsa TiraampBarruu 'Wall Street'n eeramaniiru. ''Kana jechuunis isaaniis wal jaalatanii hirriyaa gaarii walii ta'u jechu miti, garuu waliin hojjachu ni danda'u jechuudha,'' jedhan.	https://www.bbc.com/afaanoromoo/oduu-55541780
sports	Iraan mallattoo 'Allah' jedhu alaabaa koorraa kaaste jechuun Ameerikaatiin FIFA'tti himatte	Dorgommii Waancaa Addunyaa Qaataaritti gaggeeffamaa jiruun Iraan fi Ameerikaan Kibxata dhufu waliin taphatu. Biyyoonni dirree siyaasa addunyaa irratti waliif masaanuu ta’an kun osoo dirree kubbaa miilaa irratti wal hin morkatiin guyyaa lama dursee Federeeshiniin kubbaa miilaa Iraan garee biyyaa keessaa Ameerikaa FIFA irratti himateera. Himannaaf sababa kan ta’e ammoo alaabaa Iraan gareen kubbaa miilaa Ameerikaa miidiyaa hawaasummaa isaarratti baaseen walqabateeti. Gareen kubbaa miilaa Ameerikaa alaabaa Iraan irraa mallattoo 'Allah' kan faajjii Islaamiik Rippabliik Iraan mul'isu irraa balleessuun maxxanse jechuun himate Federeeshiniin kubbaa miilaa Iraan. Kibxata borii osoo dirree dorgommii Waancaa Addunyaa irratti waliif bahuuf qophiitti jiranii gareen biyyaalessaa Ameerikaa fuula Twitter, Facebook fi Instagram isaarratti alaabaa Iraan maxxanserratti mallattoo biyyattii irraa kaaseera. Ameerikaan himata kanaaf deebii kenniteen, Iraan keessatti mormiiwwan mootummaa irratti  gaggeeffamuun walqabatee “dubartootaa Iraan keessatti akka mirgoonni bu’uuraa kabajamaniif qabsaa’aa jiraniif deeggarsa qabnu ibsuudhaaf” alaabaa biyyattii ifatti beekamu fayyadamuu dhiisuuf akka murteessite ibsiteetti. Iraan keessatti shamarreen umurii waggaa 22 Maahisaa Amiinii jedhamtu hijaaba sirnaan hin uffanne jechuun Poolisii Naamusaa biyyattiin qabamtee booda du’uu ishee hordofee mormiin dhalate itti fufee jira. “Gocha safuu ogummaa hin eegneen, fuulli Instagram Federeeshiniin Kubbaa Miilaa Ameerikaa  mallattoo Allaah alaabaarra jiru balleesseera,” jechuun maddi oduu mootummaa Iraan IRNA gabaaseera. Kana hordofee ammoo, “Federeeshiniin Kubbaa Miilaa Iraan qaama olaanaa kubbaa miilaa addunyaa bulchu, FIFA'n Federeeshinii Kubbaa Miilaa Ameerikaatti akeekkachiisa cimaa akka itti kennuuf ergaa imeelii ergeen gaafateera.” Boodarra dubbi-himaan Federeeshinii Kubbaa Miilaa Ameerikaa akka jedhetti, fakkiin alaabaa komiin irratti dhiyaate dirree miidiyaa hawaasaarraa akka kaafamu taasisuun bakka isaa ammoo alaabaan Iraan inni sirriin akka maxxanfamu godhamuu ibseera. Haata’u malee, “ammas taanaan dubartoota Iraan nii deeggarra,” jedhe. Iraan mormii biyya ishee keessatti dhalateen walqabatee Ameerikaafi biyyoota biroo masaanotashee ta’an mormichi akka daran hammaatuuf gochaa jiru jechuun himachaa kan jirtu yoo ta’u, tarkaanfii mootummaan Iraan mormitoota irratti fudhachaa jiruun walqabatee Ameerikaan aanga’oota biyyattiirra qoqqobbii keesseetti. Waancaa Addunyaa 2022 Qaataar kanaan ramaddii B keessatti Ingiliiz, Ameerikaafi Weels waliin kan ramadamte Iraan qabxii sadii qabachuun Ingiliizitti aanuudhaan ramaddicha keessatti sadarkaa lammaffaarra jirti. Ingiliiziin 6-2 mo’amtee Weelsiin ammoo 2-0 kan mo’atte Iraan, tapha murteessaa garee ishee kanaa ammoo Kibxata boruu Ameerikaa waliin taphatti.	https://www.bbc.com/afaanoromoo/articles/ce70z3j9nywo
health	Maareen Jaldeessaa baadiyaarraa gara magaalotaatti dhufaa jira - WHO	Dhibeen [Maaree Jaldeessaa] jedhamu vaayirasii monkeypox irraa dhufu tibba kana biyyoota addunyaa gara garaa keessatti mul'achaa jiru magaalaawwan keessatti mul'achaa jiraachuu Dhaabbanni Fayyaa Adunyaa (WHO) beeksise. Dhibeen kun kanaan dura bakkawwan bosona heddummaataniifi Afrikaa keessatti ballinaan mulata ture, amma garuu bakkawwan biro afrikaan alattis mul'acha ajira. WHOtti Barreessituun Dhibee Maaree (smallpox) Dr Rosamund Lewis, Naajeeriyaa, Rippabilika Dimokiraatawaa Koongoo, Rippabilika Afrikaafi Kaameruun dabalatee waggoota dhiyoo asitti biyyoonni baayyeen Maareen Jaldeessaa akka biyya isaaniitti mul'ate gabaasaa jiru. Dhaabbanni Fayyaa Addunyaas biyyoota kanneen waliin hojjechaa jira jetti ogeettiin dhaabbatichaa kun. Ogeessonni WHO dhimmi dhukkuba kanaaa isaan ilaallatu gaaffiiwwan uummata irraa dhiyaataafiif jiruuf deebii kennaa jiru. Kun osoo kanaan jiruu, Pirezidantiin US Joo Baayidan weerara Maaree Jaldeessaa biyyoota gara garaati mula'te kana qolachuudhaaf talaallii Maaree (smallpox) gahaa qabna jedhan. Vaayirasiin Maree (smallpox) fi Maaren Jaldeessaa (monkeypox) lamaanuu wal fakkeenya waan qabaniif talaalliin kan vaayirasii Maaree (smallox)f kennamu dhibee ammaa kana ni ittisa jedhameera. Baayidan of eeggannoo barbaachisu akka taasifamu gaafataniiru, garuu qophiin dhibee kana qolachuuf taasifamu akka yeroo weerara koronaavaayirasii sana guutummaa addunyaa irratti muddama fide sana miti jedhan. US keessatti namni Maaree Jaldeessaatiin qabame sadaffaan ibsamuu horodfee gaheen gabaa dhaabbileen talaalliifi qoricha omishan akka SIGA Technologies fi GeoVax Labs %7 irraa gara %40tti takkaatti guddateera. Dhukkubni kun kan dhufu vaayirasii monkeypox jedhaurraati. Vaayirasii dhibee Maaree/Maaritee (smallpox) jedhamuuf nama saaxilu waliin gosti isaa walitti dhiyaata. Vaayirasiin Maareen Jaldeessaa kun Maaree waliin wal bira qabamee yeroo ilaalamutti saffisa inni ittiin tatamsa'u gadi aanaa ta'uun alatti dhukkubbiin isaa cimaa miti. Dhibeen Maaree Jaldeessaa kun kanaan dura baadiyaa Giddu-galeessaafi Lixa Afrikaa keessatti baayyinaan mul'ata ture. Keessattuu ammoo bakka bosonawwan gurguddaan (rainforest) itti argamanitti mudata. Vaayirasiin kun gosa lama kan qabu yoo ta'u, tokkoffaan kan Giddu-galeessa Afrikaa yoo ta'u; lamaffaan ammoo kan kan Afirikaa Lixaa kan jedhamudha. Namoonni lamaan UK keessatti dhibeen kun irratti argame Naajeeriyaa irraa warra deemanidha jedhameera. Kanaaf, vaayirasiin isaan irratti argame kun carraa vaayirasii Afrikaa Lixaa inni ta'uu malu bal'aadha jecuudha. Vaayirasiin kun dhukkiba cimaatiif kan saaxilu miti. Namoota vaayirasiin kun irratti mul'achuun mirkanaa'e waliin namoonni walitti dhufeenya qabaatanis hin hubatamne. Namoonni kanaan dura gara biyya kamiittiyyu hin imaliin warra dhukkubsatan keessatti ni argamu. Namoonni dhibaman kunneen erga vaayirsichi UK keessa tatamsa'een booda kan qabaman ta'u jedhamee tilmaamama. Namoonni Maaree Jaldeessaa kanaan qabaman jalqaba irratti gubaa qaamaa, bowwuu mataa, dhukkibbii maashaa, dhukkubbii dugdaa, qaama irratti bakka bakkatti dhiddhiita'uufi wanta kamirrattiyyu fedhii dhbuutu irratti mul'ata. Gubaan qaamaa yeroo irraa hiru ammoo fuula irraa jalqabee hooksisuu jalqaba. Guutummaa qaamaa kan hooksisu ta'ullee hirreefi miila irra ammoo caalaa hooksisa. Hooksisaan mudatu ammoo baayyisee kan nama dhukkubuufi sadarkaa gara garaa kan qabudha. Dhiitoon gogaa namaa irratti mul'atu boodarra gogaan sun akka madaa'uufi mala'ullee taasisa. Kanarra darbees, godaannisa hambiseellee darbuu danda'a. Dhukkubbiin isaa yeroo mataa isaatti kan badu yoo ta'u, guyyoota 14 hanga 21 ni fudhata. Namoonni dhukkuba kanaan qabaman waliin walitti dhufanii waltuttuquun jiraate carraan saaxilamuun ni jiraata. Karaa gogaa keenya banaa ta'een, karaa ijaan, karaa funyaaniin ykn karaa afaaniillee vaayirasiin kun gara qaama dhala namaatti ni seena. Wal tutuquu yeroo saal-qunnamtii raawwatanittis vaayirasiin kun ni daddarba. Jaldeessota, antuutawwan ykn bineensota biroo waliin wal tuttuqqaan jiraannaan vaayirasichi gara namaatti ni darba. Vaayirasiin kun karaa uffataanis ykn uccuuwwan tuttuqqaa qaban birootiinis ni daddarba.	https://www.bbc.com/afaanoromoo/oduu-61556659
politics	Waraana Kaaba Itoophiyaa : Murteen mana maree mirgoota namoomaa UN Itoophiyaa yaaddessuu qabaa?	Itoophiyaan dursitee watwaattuus Manni Maree Mirga Namoomaa Dhaabbata Biyyoota Gamtoomanii (UN) torban lama dura gareen idil-addunyaa dhimma Itoophiyaa akka qoratu murtesseera. Murteen kun dhaabbilee mirga namoomaa idil addunyaa kanneen akka Aminastii Intarnaashinaaliifi Humaan Raayitis Waach gammachiisuus Itoophiyaa garuu hin gammachiifne. Finciltoonni Tigraay Komishiniin Mirga Namoomaa Itoophiyaa walabummaa hin qabu jechuun himataa turanis murtee kanaan gammachuu ibsan. Itoophiyaan waan diddeef qorannoon kuni ni hafaa? Dhiibbaa akkamii Itoophiyaarratti qaba? kaayyoon dhoksaa Itoophiyaa himattewoo maali? UN mataan isaa maaliif lammata qoratuu yaade? Waraanni kaaba Itoophiyaatti waggaa caalaa ture badii guddaa ummata akkasumas biyyattiirratti dhaqqabsiiseera. Himannaa gama garagaraa ture kanas Komishiniin Mirga Namoomaa Itoophiyaafi Komishiniin Mirga Namoomaa UN waliin ta'un qorannoo waloo gaggeessaniiru. Gabaasni dhaabbileen idil - addunyaa eegaa akka turan ibsan kun fuula 156 kan qabu yoo ta'u sarbama mirga namoomaa Sadaasa 03, 2020 - Waxabajjii 28, 2021 jiru raawwate qorate. Bu'aan qorannoo kanaa Sadaasa keessa gadhiifame Itoophiyaa keessa yeroo waraanaa yakki waraanaa raawwatuu hin oolle jedheera. Itoophiyaan durumaa qorannoon kuni gara caalu kan Tigraay keessa raawwate qorate, badii eegasii finciltoonni Tigraay Amaaraafi Afaaritti raawwate hammatuu qaba ture jechuun gaafattee turte. Komishiniin mirga namoomaa UN garuu yeroos hin fudhanne. Yeroos komishiniin Itoophiyaa badii naannolee lamaanitti raawwatame jedhame ofumaa akka qoratu ibse. Ta'us, bu'aa qorannoo boda mootummaan Itoophiyaa qorannichi 'hanqina qaba' jechuun ibse. Kunis ta'u, qorannicha akka fudhatu ibse. Finciltoonn TPLF durumaa gabaasichi walaba miti jechuun mormaa turan garuu bur'aa qorannoo fudhachuu didan. Qaamoleen lamaan qorannoo waloo taasisan mataan isaanii qorannoon dabalataa akka barbaachisu akeekaniiru. Sababni isaa bakkeewwan hin qoratamne waan jiruufi lollis itti fufuu isaan walqabateeti. Gaanfa Afrikaatti qorattuun dhaabbata Humaan Raayitis Waach (HRW) Laatishiyaa Baader qorannoon jalqaba taasifame hunda galeessa miti jechuun BBC'tti himan. Gaafa qorannoon waloo ifa ta'e Komishinarri Mirga Namoomaa UN Misheel Baachelee adeemsi itti gaafatamummaa ifaafi amanamaa ta'e yoo Itoophiyaatti dhibe qorannoon idil-addunyaa walabaa ta'e akka barbaachisu himanii turan. Komishiniin Mirga Namoomaa Itoophiyaa waggoota lamaan darban of ijaaraa dhaaba walabaa sarbama mirgaa qoratuufi gorsa kennu ta'un cimee mul'ataa jira. Ta'us, himannaan gama garagaraa irratti dhihaatuu hin dhiifne. Manni maree mirgoota namoomaa UN dhimma Itoophiyaarratti addatti marii gaafa waame qaamolee yaaddoo ibsan keessaa tokko komishinii kana. Qaami idil-addunyaa yoo hundaa'e qaamoleen waraana keessa jiran bu'aa qoranno kaan fudhatanii, kan isa kaanimmoo didu jechuun yaaddoo ibse. Mootummaan qorannoo haaraa taasifamu dideera. Finciltoonni Tigraay immoo qorannoo duraa didan. Yeroo fedhiin adda addaa jiru kanattimmoo itti gaafatama hojiirra oolchuun ni rakkisa. Itoophiyaan durumaa adeemsa marii manni maree mirga namoomaa UN waameen mormii ibsaa turte. Waamicha kana Gamtaa Awuroppaatu waame. Walgahiin kuni waamamuu guyyoota muraasa dura qondaalli olaanaa dhimma alaa gamtichaa Jospeef Boreel sarbama mirgaa Itoophiyaa keessa jiru dhaabsisuuf tarkaanfiin fudhatamuu dhabuu himan. Kunis, sababa miseensota mana maree alaa Gamtaa Awurooppaa keessa tokkummaan hin jirreefi jedhani. Qondaalli kuni biyyoonni gamtichaa Itoophiyaa akka qoqqoban waamicha taasisaa turan. Walgahiin addaa waamame kana irratti garee idil addunyaa hundeessuuf falmii cimaatu taasifame. Miseensota mana marichaa gidduus qoodinsi mul'ateera. Xumurarra biyyooti miseensa mana marichaa 21 yaada murtii garee idil - addunyaa hundeessuuf dhiyaate yoo deeggaran, 15 mormanii 11 ammoo sagalee hin kennine. Sababa kanaanis, gareen idil - addunyaa UN akka hundaa'u murteen darbe. Gareen kun himannaawwan sarbama mirgaa yeroo lolaa qaama kamiinuu raawwatan ni qorata. Itoophiyaan dursitee walgahiin waamamuu isaafi murtee darbu akka hin fudhanne ibsite biyyoota ishee bira dhaabbatan deeggaruun adeemsa UN balaaleeffatte. Faallaan finciltoonni Tigraay murtee kana fudhatani. Ajajaa finciltoota Tigraay ta'un kan eeraman L/Janaraal Tsaadiqaan G/Tinsaa'e ''murtee kana fudhanneerra'' jechuun BBC'tti himan. Itoophiyaan qorannoo waloo UN fi komishinii Itoophiyaa hordofee itti gaafatamummaa hojiirra oolchuufi gorsa qorannichaan akeekaman hojiirra oolchuuf koree ministeerotaa hundeessiteetti. Itoophiyaan murteen UN 'birmadummaa biyyaa dhiiba,' jechuun akka hin fudhanneefi murtichi faallaa yaadota furmaataa qorannoo waloon ka'ameeti jechuun ibsite. Dubbii Himtuun Waajjira Ministira Muummee Billanee Siyyuum murteen UN ''meeshaa siyaasaa tattaaffii kana dura taasifame beekkamtii dhowwachuuf,'' taasifamedha jechuun ibsan. Dabalaniis, ''bu'aa qorannoo, qorannoo waloorraa eegan waan dhabaniif'' jechuun qaamoleen qorannoo duraan gammachuu dhaban qorannoon lammataa akka taasifamu barbaadan jedhan. Dhaabbileen lixaa mootummaan duguggaa sanyii akkasumas beela akka meeshaa waraanaatti raawwate jedhanii himatanis qorannoon waloo kana hin mirkaneessine ture. Sababa kanaaf, Itoophiyaan biyyoonni Lixaa maqaa mirga namoomaan ajandaa siyaasaa ittiin tarkaanfachiisaa jiru jechuun himatte. Ejjennoo Itoophiyaa irratti yaada isaanii kan gaafanne ogeessi seeraa Adam Kaase (PhD) Itoophiyaan biyyoonni kuni dhimmi isaanii mirga namoomaa osoo hin taane kan biraa ta'u amanti jedhu. Lolli Kaaba Itoophiyaatti ka'u hordofee yeroo keessa hariiroon Itoophiyaafi biyyoota Lixaa babbadaa dhufeera. Kana dura Gamtaan Awurooppaa Itoophiyaarratti qoqqobbii kaa'uuf qorannoo waloo UN fi komishinii Itoophiyaa akka eegan ibsee ture. Garuu qorannoo booda qoqqobbii kaa'e hinqabu. Sababa lola adeemaa jiruun Itoophiyaa waliin kan waldhabde US, biyyoota qorannoo waloo eegaa akka jiran himan keessaati. Haa ta'u malee, qorannoon waloo osoo ifa hin bahin guyyoota muraasa dura Itoophiyaa daldala qaraxarraa bilisaa, AGOA, keessaa baasuu beeksiste. Biyyoonni Lixaa qorannoo waloo taasifame akka deeggaran yeroos ibsa waloo baasaniin himuun isaanii ni yaadatama. ''Dhiibbaan ijoo Itoophiyaarratti fidu dhiibbaa siyaasaadha,'' jedhu ogeessi seeraa Adam Kaase (PhD). ''Keessumaa immoo biyyoonni Lixaa Itoophiyaan komishinii hundaa'e hin tumsu jettee yoo itti fufte, sana sababa gochuun tarkaanfii fudhanna jechuu danda'u. ''Lammatammoo Itoophiyaan akka biyyaatti sirnaafi adeemsa idil-addunyaa hin fudhu jechuun ishee amantee Itoophiyaarratti qaban, akkasumas fudhatamummaa Itoophiyaa miidhuu danda'a.'' Sababa kanaaf, ''dhimmichi akka salphaatti ilaalamuu hin qabu '' jedhu. Mootummaan Itoophiyaa murtichi sarbamni mirga namoomaa akka hin qoratamneef diduu osoo hin taane adeemsi UN amansiisaa miti, hin barbaachisullee jedhee akka yaadu hime. Kana dura bara TPLF siyaasa Itoophiyaa keessa olaantummaa qabu qorattoonni UN Itoophiyaa seenanii akka hin beenne eeruun Dubbii Himaan mootummaa adeemsa UN komataniiru. ''Mootummaan Itoophiyaa dirqama hin qabu. Kunneen gara Itoophiyaa seenuu kan danda'an mootummaan Itoophiyaa yoo eeyyame qofaadha,'' jedhu Dr Adam. Akka ogeessa kanaatti sadarkaa idil-addunyaatti biyyi ''tokko fedhii ishee malee dirquu kan danda'u mana maree nageenyaa UN qofaadha.'' Haa ta'u malee, kana jechuun qorannoon hin taasifamu jechuu miti. ''Walumaagala Itoophiyaan garee kana simachuuf dirqama hin qabdu. Kana gochuu waan diddeef garuu qorannoon ni dhaabata jechuu miti.'' ''Maloota garaagaraa fayyadamuun ragaa gahaa yoo qabaatan sanarratti hundaa'un gabaasa qindeessuu danda'a,'' jechuun ibsu ogeessi seeraa kuni. Akka fakkeenyaatti kana dura qorannoon Sooriyaa akkasumas Ertiraarratti taasifame osoo biyyoota kana keessa hin seeniini. Qorannoo kana raawwachuufis maloota adda addaa fayyadamuu danda'u. Murteen UN jijjiiramuu danda'aa jennee kan gaafanne ogeessi seeraa kuni arma dura murteen murtaa'e hafuu isaa akka hin beekne himu. Haa ta'u malee, karaatti fooyya'uu danda'u akeeku. ''Akka mootummaatti adeemsa qorannoo sarbama mirga namoomaa amanamaa ta'e hanga hordofettiifi qaamolee idil-addunyaa amansiisuu yoo danda'e sababni itti hin taaneef hin jiru. '' jedhan. Ogeessi kuni jaarmayaan qoratuuf murtaa'e si'achi akka hundaa'u himuun ogeeyyii keessa hammatamuu qaban irratti mootummaan Itoophiyaan yaada kennuu danda'a jedhu.	https://www.bbc.com/afaanoromoo/oduu-59840675
entertainment	Weellistuun beekamtuu US waggoota 13 booda to'annoo olaanaa abbaa jalaa baate	Weellistuun beekamtuu Ameerikaa Biritinii Ispiirs adeemsa seeraa jireenya ishee waggoota 13'f to'ate haqamuun ''guyyaa ishee filatamaa'' ta'u ibsite. ''Yeroon yaadu waanin bo'u natti fakkaata,'' jechuun hordoftoota ishee miiliyoona 35 Instaagiraama gubbaa jiraniif himte. Gaafa Jimaataa abbaan seeraa Los Anjalasitti argaman murtee dabarsuun to'annoo olaanaa abbaa jalaa baasaniiru. Abbaan ishee bara 2008 eegalee murtee mana murtiin olaantummaan ishee to'ataa turan. Deggartoonni ishee deeggaruuf mana murtii dura walitti qabamanii turan. Ispiirs, ganna 39, to'annoo abbaa jala ta'un rakkoo akka itti ta'e ibsiteetti. Abbaan ishee Jeemi amma jireenya ishii to'achuuf yeroon kan isheeti jedhanii dubbataniiru. ''Jireenyi ishee jeeqamaa ture. Jeeqama qaamaa, miiraa, sammuufi faayinaansii keessa turte,'' jechuun abukaatonii Jeemi Ispiirs bakka bu'an mana murtiitti ibsaniiru. Abbaan ishee akka ishee to'atu (conservatorship) kan muude mana murtiidha. Kunis faayinaansii, jiruufi jireenya ishee, akkasumas dhimma dhuunfaa kanneen akka daa'imman ishee daawwachuufi deebi'ani heerumu irratti to'annoo guutuu qabu jechuudha. Gaafa Jimaataa, Abbaan seeraa Mana Murtii Olaanaa Los Anjelees Birendaa Peeni gaaffii weellistuun kuni to'annoon kuni akka xumura argatu gaafatteef murteessaniiru. Qaamni murtii kana morme hin turre. Deeggartoota ishee mana murtii dura dhaabatanitti kan dubbatan abukaatoon Ispiirs, Maatiw Rosengaart cimina weellisitti jajaniiru. Qabsoon ishee Kaaliforniyaati hanga Niw Yoork ijoo dubbii ta'uufi sababa kanaan wanti akkanaa akka deebi'e hin dhalanne seerri bahuu himan. Hiriyyoonni Biritinii Ispiirs gammachuu isaanii ibsaniiru. Baatii Waxabajjii keessa mana murtiitti kan dhihaatte weellistuun kuni to'annoo abbaa ishee jala ta'un akkaan ishee miidhuufi fedhii ishee malee akka weellistu taasifamuu ibsite. Dabalataan, akka deebitee hin heerumneefi ijoollee dabalataa akka hin qabaanne dhorkamuullee ibsite. Ragaan ishee abbaan ishee to'annoo ishee akka dhiisan taasiseera. Namni tokko nama tokko to'atuuf kan muudamu yeroo murtee ofii murteessuu hin dandeenye akkasumas nami suni rakkoo fayyaa sammuu qabaatedha.	https://www.bbc.com/afaanoromoo/oduu-59251341
politics	Humnoonni Yukireen dhiyaachaa deemnaan Raashiyaan naannolee Yukireen ofitti makatte keessaa namoonni akka bahaniif akeekkachiifte	Kutaa bulchiinsa Yukireen Keerson jedhamu kan dhiyeenya Raashiyaan of jala galfattetti bulchaa kan ta’e Vilaadmiir Saaldoo namoonni nagaa naannicha gadi dhiisanii akka ba’aniif akeekkachiise. Humnoonni Yukireen guyyaa guyyaan gara Keersonitti dhiyaachaa jiran haleellaa rookeetii raawwachaa waan jiraniifidha namoonni nagaa akka bahaniif kan itti himamaa jiru. “Gara Raashiyaatti baqachuun of oolchaa,” jechuun gaggeessaan naannichaa jiraattota magaalaatiif ergaa akeekkachiisaa dabarse. Ministirri muummee itti-aanaa Raashiyaa Maaraat Kusinliinim akkeekkachiisuma gaggeessaan Keerson kennan jabeessee dhaameera. Yukireen gama isheetiin namoota nagaa lammileen ishee ta’an irratti haleellaa xiyyeeffate akka hin raawwanne ibsiteetti. Humnoonni Yukireen kutaa gara Kaaba-lixaa naannoo Keerson deebisanii to’annoo isaanii jala galfataniiru. Kara magaalaa guddoo Keersonittis dhiyaachaa dhufaniiru. Bulchiinsi naannichaas lammileen nagaa gara naannolee birootti dabarsuudhaaf akka murteesse ibseera. Aanga’oonni Raashiyaa Kibbaafi Kireemiyaa akka jedhanitti, lammileen nagaatiif bakki qubataniifi tajaajilawwan barbaachisoo ta’an ni dhiyaatuuf. Namoonni marsaa jalqabaatiin Keerson keessaa bahan har’a kutaa bulchiinsa Raashiyaa Rostoov qaqqabu jedhameera. Bulchaan Roostoov Vaazilii Goliiviiv namoota gara kutaa bulchiinsa isaanii dhufan simachuudhaaf qophii akka ta’an ibseera. Yukireen rookeetii Ameerikaan kenniteef Himaars jedhamu dabalatee meeshaaleen biro gargaaramuun humna ishee jabeeffatteetti. Humni Yukireen kutaawwan bulchiinsaa ishee Raashiyaan seeraan ala ofitti makatteetti jettu irratti xiyyeeffateera. Kutaawwan bulchiinsaa Yukireen Kireemiyaatiin ala ta’an irratti haleellaan qilleensarraa gaggeeffamuu waan danda’uuf of eeggannoon akka turanis itti himameera. Buufataaleen waraanaa Kiyiiv dabalatee bakkawwan biroo irratti kan xiyyeeffate haleellaan misaa’elaa gaggeeffameera. Kutaa bulchiinsaa Mihiloov jedhamu keessatti namoonni lama du’anii, daa’imni tokko ammo mana haleellaatiin diigame jalaa lubbuun ooluun ibsameera. Kiyiiv fi Mooskoo irraa odeeffannoowwan bahan akka mirkaneessutti, Rashiyaan loltoota Yukireen 20 yoo deebistuuf, Yukireenis loltoota 20 deebisteettiif. Pirezidantiin Raashiyaa Vilaadmiir Puutin gita isaanii Turk Resiip Xayyiib Erdowaan waliin kan wal argan yoo ta’u, Awurooppaatiif ujummoo gaaziin ittiin dabarfamu filannoon Turk keessatti akka ijaaramuuf waliin dubbataniiru. NATOn Yukireen xiyyaarota nam-tolchee Raashiyaafi Iraan irraa akka of eegduuf meeshaa waraanaa barbaachisaa akka kennaan ibseera. Gaggeessaan Keerson Kibbaa Raashiyaatiin muudame Vilaadmiir Saaldoo akka jedhanitti, humnoonni Yukireen Keersoniifi Kakehovaak keessatti guyyaa guyyaan haleellaa rookeettii gaggeessaa jiru. Haleellaa kanaanis, “miidhaan guddaan qaqqabaa” akka jiru ibsuun, “Raashiyaan lammilee ishee eeguurraa duubatti hin deebitu,” jedhe. Kutaa bulchiinsa Yukireen kan ta‘an Keerson, Zafooriizahiiyaa, Dooneesk fi Luhaanisk qama Raashiyaa ta’uu isaanii ji’a darbe keessa Pirezidan Puutin labsuun isaa ni yaadtama. Yukireen Dhaabbanni Mootummota Gamtoomanii, akkasumas biyyoonni Lixaa michoota Yukireen ta’anis Raashiyaan naannolee qama bulchiinsa Yukireen ta’an ofitti makachuu ishee balaaleffataniiru.	https://www.bbc.com/afaanoromoo/articles/c51r0edw5g3o
health	H﻿aleellaa diroonii Maqaleetti raawwateen namoonni 10 ajjeefamuu Hospitaalli Ayidar ibse	Q﻿ondaalli TPLF Geetaachoo Raddaa haleellaan diroonii har'a magaalaa Maqaleetti raawwachuu tiwiitarii isaarratti barreesse. H﻿aleellaan kun iddoo jiraattotaa irratti kan xiyyeeffate ta'uu kan barreesse qondaalli TPLF kun, haleellichaafis mootummaa federaalaa komateera. H﻿ospitaalli guddichi magaalaa Maqaleetti argamu, Hospitaalli Ayidar haleellaa ganama kana mudateen namoonni lubbuun darbuu fi kanneen miidhaan irra ga'e yaalamaa jiraachuu ibseera. H﻿ospitaalicha keessa kan hojjetan Dr Faasikaa Amdasillaasee, shamarran lama rukutamanii hospitaala seenuu argeera jedhan. '﻿'Shamarran lameen rukutamanii hospitaala seenan keessaa tokko mooraashee keessatti tokko ammoo fuuldura mooraasheetti rukutamte,'' jedhan ogeessi fayyaa kun. H﻿ospitaalichi kana kan ibse erga hooggantoonni Tigraay haleellaan diroonii har'as dabalataan raawwachuu ibsaniiti. Daarektarri Olaanaa Hospitaala Aydar Dr Kibroom Gabrasillaasee, haleellaa Kanaan hanga ammaatti namoonni 10 ajjeefamuu fi hedduun madaa’uu tiwiitarii isaaniirratti ibsan. ‘’Har’a ganamaan haleellaan diroonii si’a lama raawwateera. Inni lammaffaarratti raawwate akkaan hamaa ture. Kanneen namoota miidhaman baraaruuf ba’an irratti kan xiyyeeffate ture. Ammallee kanneen miidhaman gara hsopitaalaa dhufaa jiru,’’ jechuun haal jiru ibsan. ‘’Guyyuu ganama ganama haleellaa dirooniin lammiileen lubbuu dhabuu dhagahuun baayyee nama gaddisiisa.’’ Haleellaan diroonii kun har’a ganama akka lakkoofsa biyyaatti sa’aatii 1:30 irratti ta’uu fi iddoo jireenyaa Midra Gannat jedhamu irratti kan xiyyeeffate akka tures hoogganaan hospitaala Ayidar kun ibsaniiru. H﻿umnoonni Tigraay kaleessas (Fulbaana 13, 2022) haleellaan qilleensarraa dirooniidhaan raawwachuu ibsanii turan. H﻿aleellaa har'a raawwateen lammiileen nagaa ajjeefamuu Obbo Geetaachoon himeera. M﻿ootummaan federaalaa himannaa TPLF kanarratti hanga yoonaa homaa hin dubbanne. O﻿bbo Geetaachoo Raddaa lammiileen nagaa ajjeefamuu malee namni meeqa akka ajjeefame hin ibsine. W﻿alitti bu'iinsi kaaba Itoophiyaa hanga tokko erga tasgabbaa'ee booda akka haaraatti erga eegalee torban sadi caaleera. H﻿awaasi idl-addunyaa nagaa buusaa jedhanii osoo watwaatanii, dhiyeenya ammoo humnoonni Tigraay dhukaasa dhaabuun rakkoo karaa nagaan hiikuuf qophii ta'uu osooma ibsanii waraanni ammallee ittuma fufee jira. W﻿araana kaaba Itoophiyaatti erga deebi'ee ka'ee torban sadi lakkoofsise kana booda humnoonni Tigraay walitti bu'iinsa karaa nagaan hiikuuf qophii ta'uu ibsa gaafa Dilbataa (Fulbaana 11, 2022) baaseen eereera. G﻿amtaan Afrikaas humnoonni Tigraay dibaabee gamtichaa jalatti mari'achuuf qophaa'uu simateera. K﻿ana malees mariif qophaa'uun TPLF kana Dhaabbati Biyyoota Gamtoomanii, US fi Gamtaan Awurooppaa simataniiru, akka adeemsa kana deeggaranis ibsanii turan. M﻿ootummaan federaalaa waamicha humnoonni Tigraay walitti bu'iinsa karaa nagaan hiikuuf dhiyeessan fi marii dibaabee Gamtaa Afrikaa jalatti gaggeeffamurratti hirmaachuuf qophii ta'uunsaanii ibsuu ilaalchisee hanga ammaa homaa hin jenne. H﻿umnoonni Tigraay kanaan dura marii Gamtaan Afrikaa gaggeessuu fi jaarsummaa Gaanfa Afrikaatti bakka bu'aa gamtichaa Oliseeguun Obaasaanjoo didaa turan. B﻿akkasaanii pireezidantii Keeniyaa amma gadaansaanii obba'e Uhuruu Keeniyaataa jaarsummaaf filataa turan. D﻿ura taa'aan Gamtaa Afrikaa Muusaa Fakii Mahaamaat yeroon Oliseeguun Obaasaanjoo akka jaarsummaa taa'aniif bakka buusan akka dheeratu ibsaniiru.	https://www.bbc.com/afaanoromoo/articles/c6p5lkpxvyno
politics	Pireezidantiin Ameerikaa duraanii Doonaald Joon Tiraamp eenyu?	Pireezidantiin Ameerikaa 45ffaa Donaald Joon Tiraamp, turtii aangoo marroo tokkoon booda filannoon Joo Baayidaniin injifatamanii Waayita Haawus keessaa godaananiiru. Tiraamp pirezdaantii Ameerikaa 45ffaa ta'uun kan filataman bara 2017 ture. Amma dura adeemsi Tiraampiin aangoorraa buusuu kan eegale, pireezidantichi aangoo isaanii akka hin malletti itti fayyadamaniiru himata jedhuuni. Guraandhala 02 irraati garuu seenaataroonni Ameerikaa ragaalee Pireezidant Tiraampiin aangoorraa buqqisuuf dhiyaatan erga caqasanii booda Tiraamp sagalee caalmaa argachuun himata kanarraa bilisa bahaniiru. Ergasiis ji'a jalqabaa 2021tti aangoorraa buqqisuuf adeemsi biraa eegaleera. Tiraamp seenaa Ameerikaa keessatti Pireezidantii sadaffaa yeroon isaanii osoo hin xumuramiin himatni irratti dhiyaatee aangoorraa akka ka'an sagaleen irratti kenname ta'aniiru. Doonaald Tiraamp yeroo baayyeetti haasaa nama dheekamsiisuu dubbachuu fi ilaalchi inni dubaartootaa, baqattoota fi Musliimotaaf qabu kan tuuffiidha jedhamuun qeeqama. Haata'u malee Donaald Tiraamp eenyu? Donaald Tiraamp A.L.A Bara 1946tti Ameerikaa magaalaa Niiw Yoork, Kuuwiins keessatti dhalate. Abbaa isaa Fireedrik Tiraamp fi haadhasaa Meerii Makleediif ijoollee shan keessaa mucaa arfaffaadha. Abbaan Doonald, Fireedrik nama hojii ijaarsa manneeniifi gamoowwanii irratti hojjatu ture. Keessumaa naannoo Kuwiins, Istaten Ayilaandiifi Biruukliinitti hedduu beekamaa ture. Harmeen Tiraamp, Meerii Makleed, bara 1929tti shamarree ganna 17 taatee Toongi, Iskootlandirraa gara Ameerikaatti godaante. Isheefi Fireed bara 1936tti bultoo dhaabbatani. Qabeenyi maatii kanaa akka dabalaa deemeen Meeriin tola ooltuufi beekamtuu magaalaa Niiw Yoorki taate. Abbaan Traamp bara 1999ti harmeen isaa ammoo waggaa itti anutti addunyaa kanarraa boqotan. Tiraamp ganna 13 irraa eegalee mana barumsaaa Waraanaa New York Military Academy keessatti barate. Baruumsatti qaxalee kan ture Tiraamp bara 1964tti yeroo eebbifame hogganaa barattootafi atileetii cimaa mana barumsichaa ta'eeti. Bara 1968tti yunivarsitii Pensalveeniyaa irraa barumsa Ikonomiksiin digrii isaa argate. Tiraamp hanga ammaatti bultoo sadii fi ijoollee shan horateera. Haadha warraa isaa ammaa Melaaniyaa kan duraan moodeelii Islooveniyaa turte waliin Traamp kan bultoo ijaarrate bara 2005tti. Bara 2006tti ilma isaa isa dhumaa Barron William waliin horataniiru. Tiraamp haadha warraa isaa Meelaniyaaf waggaa 23'n hangafa. Bara 1977 Tiraamp hadha warraa isaa jalqabaa Ivaanaa waliin bultoo dhaabbate ijoollee sadii Donald Trump Jr., Ivanka fi Eric waliin horataniiru. Gaa'eelli isaanii hawaasatti haala ifa ta'een bara 1992tti wal hiikani. Hedduu osoo hin turiin Tiraamp gaa'eela isaa lammaffaa bara 1993tti Taatee Marla Maples jedhamtu waliin dhaabbate. Kanaan dura haariiroo Maarla waliin qabuun mucaa Tiffany jedhamtu waliin godhateera. Bara 1999tti garuu bultoon kunis diigamee Tiraamp maallaqa hikkaa doolara miliyoona 2 Maarlaaf kaffaluun gargar ba'aniiru. Amantaa Tiraamp harmee isaa amantaa Kiristaanaa, waldaa Piresbeteriyaan hordoftuu jalatti kan guddate ta'us ofii garuu amantaa Pirootestaanti duraa akka hordofu hima. Sana booda Traamp hojii ijaarsaa gamoo gurguddoo Manhaataan irratti hirmaachuu eegale. Bara 1980tti gamoo Grand Hyatt New York jedhamu banuun daldalaa beekamaa magaalatti ta'e. Bara 1987tti Tiraamp Kitaba 'Art of the deal' jedhamu barreessaa Tonii Sikawatiz waliin barreesse. Kitaaba kana keessattti Tiraamp akkamiin waliigaltee daldalaa milkaa'aa akka taasisu hima. Tiraamp dabalataan hoji bashannanaa keessatti bal'inaan hirmaachaa ture. Bara 1996 hanga 2015tti abbaa qabeenyaa qophii wal dorgommi bareedinaa Miss Universe, Miss USA, fi Miss Teen USA ture. Bara 2003tti ammoo sagantaa tv 'The apprentice' jedhamu kan dorgomtoonni hojii hoggantummaa dhaabbata Tiraamp keessatti argachuuf wal dorgoman eegale. Donaald Traamp Filmoota akka Home alone 2,  Lost In New York fi Zoolander dabalatee filmoota 15 ol irratti taatee ta'ee hojjateera. Filmiiwwan keessattis akka ofiisatti ta'uun hojjateera. Dabalataaniis qophii TV wal dorgommii wallaansoo WWE jedhamu irrattis hirmaannaa qaba ture. Qabeenya Tiraamp Tiraamp damee daldalaa hedduu karavataa hanga bishaan saamsametti gurguru qaba. Tiraamp qabeenyi kun doolara biiliyoona 10tti tilmaama jedhus, akka maxxansaa Forbes jedhamutti garuu qabeenyi isaa doolara biiliyoona 3.7 dha Doonaald Tiraamp fedhii pireesdaantummaaf dorgomu akka qabu kan jalqaba beeksise bara 1987tti ture. Filannoo 2000 irrattillee miseensa Paartii Riiformi jedhamuu ta'uun dorgomee ture. Tiraamp pireezidaantummaaf dorgomuuf seeraan kan beeksise waxabajjii 2015tti. Amma miiseensa paartii Rippaablikaani ta'uun galmaa'ee kan jiru Tiraamp, waggoota 30 keessatti yeroo hedduu paartii geeddareera. Bara 1987tti Tiraamp Rippaablikaan ta'e, waggaa lama booda 1989tti akka paartii of danda'aatti galmaa'e. Bara 2000tti paartiii riformii galee 2001tti amma paartii warra Demookraatotaatti galmaa'e. Bara 2009tti deebisee paartii Rippaablikaan kan seene ta'us, bara 2011tti deebi'ee akka qaama of danda'atti galmaa'ee ture. Dhuma irratti bara 2012tti deebi'ee paartii Rippaaplikaan kan seene Tiraamp hanga ammaatti miseensummaa isaa hin geeddarre.	https://www.bbc.com/afaanoromoo/oduu-55735497
politics	Fincila May Day: Tarkiin fincila Dafqaan Bultootaa 'May Day' akka adunyaatti gaggeefameen namoota 200 hiite	Poolisiin Tarkii namoota 200 guyyaa Dfaqaan Bultootaa irra hiriira hin eeyyamane bahan jedhe adabe. Hiriirri kun uggurru koroonaavaayirasii jiraatus adunyaa guutuu irratti gaggeeffameera. Finciltootni magaalaa Tarkii, Istaanbul, uggura sadarkaa 3ffaa weerara koroonaavaayiraii ittisuuf bahe cabsuun qabaman. Hiriirichi wagga waggaan Caamsa 1 hojjettootaa fi tokkummaa dafqaan bultootaan durfamuun gaggeeffama. Kun qaama ayyaana dafqaan bultoota idil adunyaa tahuun biyyoota hedduu keessatti kabajama. Bara kana, weerara lubbuu hedduu galaafatee fi dinagdee kuffiise osooma jiruu gaggeefame. Biyyoota baay'ee keessatti poolisoonni seera itti koroonaavaayirasii bahe eeguufi walitti bu'insa mudachu malu ittisuuf jecha baay'inaan bobbaafamaniiru. Hiriira guddaan biyyoota akka Jarmanii, Raashiyaa, Ispeen, Iswiidin UK, Kuubaa, Kolombiyaa, Filiippinsii fi Indoonezhiyaa keessattti gaggeeffameera. Tarkiin garuu biyyoota guyyaa fincila Guyyaa Dafqaan bultootaa poolisiinno namoota hiriira bahaniin walitti bu'anii namoota hidhan keessattti argamti. Waajjirri bulchaa Istaanbul akka jedhetti namootni 212 bakka daanga'e cabsuun adabaabaayii Taaksim, bakka mallatto fincilaa tahe seenuuf yaalan hidhamaniiru. Suuraa irraa akka mul'atutti bakka jeequmsichaatti poolisiinni ittisa kaawwachuun namoota hiriira bahan duubatti dhiibaa, kaan ammoo adabaabaayicha keessaa gototanii baasan agarsiisa. Tarkitti lakkoofsi namoota koroonaan faalamanii fi du'anii akka malee daballaan biyyattiin uggura guutuu torban darbe labsiteetti. Faransaayitti yoo xiqqaate namootni 46 tahan adamanaiiru. Kun erga namootni hiriira bahan tokko tokko poolisii waliin walitti bu'anii, dhagaa darbachuun, foddaa caccabsuu fi kuusaa balfaatti abiddafaa qabsiisaniiri. Mootummaan Faransaay yeroo hojjetaan ittisa balaa tokko abiddicha dhaamsuu haleeluu isaaf balaaleffateera. Ministerri biyya keessaa 106,000 magaalaa Paarisii fi magaalota kaan keessatti bakka 300 tahutti hiriira bahaniiru. Namootni hiriira bahan karoora mootummaa faayidaa namootni carraa hojii dhaban argatan jijjiiruuf baasee mormuun wal qixxummaan dinagdee akka jiraatu sagaleesaanii dhageessisa turan. Haaluma wal fakkaatuun gaaffii wal fakkaataan Jarman keessattis guyyaa Dafqaaan Bultootaa irraa dhagahamaa ture. Biyyattiin uggura cimaa sababa koroonaa torbee darbe dabarsitee ture. Magaalaa Berliin keessatti, haala hiriirtotaa hordofuuf poolisoonni kumaatamni bobbaafamaniiru. Gareen hiriirtotaa tokko tarkaanfii mootummaan koroonaavaayirasii irratti fudhate morma. Namootni saayikilii 10,000 qabatan hiriira mormii farra kaappitaalistii kanatti makamaniiru. Garuu akkuma aduun dhiyaa dhufteen meeshaalee daandii cufan irratti abidda qabsiisuu fi poolisoota seera uggura koroonaa kabachiisuuf yaalan waliinis walitti bu'aa turan.. Indoonezhiyaatti koroonaavaayirasiin dubbii ijoodha. Finciltootni daandiitti bahuun awwaalcha fakkeessun agarsiisuun, hamma namoota koroonaan du'anii agarsiisan Ayyaanni Dafqaan Bultootaa Kuubaa keessatti bifa hin barmneen dhaabbate. Hojjettootni walitti qabamuun warraaqsa Komunistootaa Fidel Kaastiroo bara 1959 gara aangootti fide yaadatu. Kuubaan waggoota lamaaf walitti aansuun adabaabaayii Haavaanaa 'Plaza de la Revolution ' jedhamutti tahu sababa kufaatii dingdee fi koroonaan hin gaggeesiin hafte. Bakka isaa hoggantootni biyyaalessaa muraasa bakka qullaa uummatni itti fayyadamutti yoo yaadatan uummatni manuma isaatti akka ayyaaneffatu godhan. Biraasilsitti ammoo poolisiinni namoota shuubbisaa turan bishaan, ulee  fi aara nama gubu fayyadamuun bittinsan. Finciltootni ammoo hanqaaquu itti darbachaa turan. UKtti seerri poolisoonni finciltoota akka dhaabsisaniif aangoo dabalataa kenneef ammoo finciltoota irratti aarii guddaa uumeera. Namootni dhibbaan lakkaa'aman Landanitti walitti qabamuun poolisii, yakka, adabbii fi kaffaltii mana murtii mormaniiru Suuraan hundinuu seera koppii raaiyitiin taa;an	https://www.bbc.com/afaanoromoo/oduu-56909100
sports	Waancaa Addunyaa: Eenyutu ol kaasuuf deema?	Biyyoonni afur walakkaa xumuraa Waancaa Addunyaa Kataar qopheessaa jirtun walfalman : Arjantinaa, Kirooshiyaa, Faransaayiifi Morookoodha. Kibxata Arjantiinaan Kirooshiyaa morkatti, Roobii immoo Faransaay Morookoo morkatti. Tokkoon tokkoon isaanii waancaa kubbaa miilaa maqaa guddaa qabu ol kaasuuf abdataniiru. Biyyoota sadarkaa kana gahu jedhaman kanneen tilmaaman xiqqoodha. Garuu waancaan garam gora? Tilmaamota jiran keessaa tokko biyyi Liyoneel Mesii Waancaa Addunyaa ol kaasuu dandeessi kan jedhudha. Mesiin erga kubbaa taphatuu jalqabee liigii Ispeen si'a 10, Liigii Faransaay tokko, waancaa Chaampiyoons Liigii afur, waancaa Koppaa Ameerikaa tokkoofi badhaasa taphataa cimaaf kennamu - Baalon dor – si’a torba fudhate. Taphataan biraa badhaasa taphataa addunyaaf kennamu, Baalon dor, hamma kana badhaafame hin jiru. Haa ta’u malee, taphattoota bara isaaniitti maqaa guddaa horatan kan akka Pelee Biraazil irraa ykn Maaraadoonaa Arjantiinaa irraa Waancaa Addunyaa kana ol kaasee hin beeku. Erga Arjantiinaan waancaa Addunyaa xumuraa tumsa Maaraadoonaan ol kaafte waggooti 36 lakkaa’amaniiru. Bara Mesiin Arjantiinaan bara 2014 xumura Waancaa Addunyaaf geessee Jarmaniin mo’amtee dhabde. Mesiin carraa kana deebisee – taphataa kubbaa miilaa hunda isaanii caalaa maqaa guddaa qabu ta’u danda’aa? Morookoon seenaa dalagdeetti. Biyya Afrikaa, fi Arabaa jalqabaa gara caalu hordoftoonni ishee Musliima ta’aniifi walakkaa xumuraa Waancaa Addunyaa geesse taateetti. Morookoof tilmaamni hammanaa hin keennamne ture. Ramaddii Kirooshiyaafi Beeljiyeem keessa jiran tokkoffaa ta’un darbite. Marsaa biyyoota 16 keessa Ispeen mo’an, nuusa xumuraa irrattimmoo Porchugaal dorgommii keessaa baasan. Ammas gara fuulduraa adeemuu fedhu. Milkaa’inni isaanii ittisaafi sochii dadhabbii malee taasisan irratti kan hundaa’edha. Waancaa Addunyaa irratti gareen morkataa garee kanarratti galche hin jiru. Galchiin takka yeroo Kanaadaa waliin taphatan kan itti seene ofirratti kan galchanidha. Morookoon garee waancaa Addunyaarratti deeggarsa cimaa argattedha. Qopheessitoonni Waancaan Addunyaa kuni waayee Kataar qofa miti, naannawa Giddugala Bahaafi hawaasa Musliimaa hunda ilaallata jedhu. Taphattonni Morookoo kana caalaa fagaatanii adeemuu danda’uu? Faransaay waggaa afur dura Waancaa Addunyaa Raashiyaan qopheessite irratti waancaa ol kaafte. Ammas walitti aansanii dabalachuuf jedhuu? Yoo milkaa’an seenaa Biraazil bara 1958 fi 1962 walitti aansitee waancaa ol kaaste dabalatu. Waggoota booda kana biyyoonni waancaa ol kaasan ga’umsa isaaniin itti fufuu rakkataniiru. Xaaliyaanii, Ispeeniifi Jarman waggoota 12 darban dursanii waancaa keessaa bahan. Faransaay garuu wanti akkanaa irratti hin mul’anne. Gaafa Sambataa Ingilaand mo’anii walakkaa xumuraa gahuun isaanii eega Biraazil bara 1998 sadarkaa kana geesse kan jalqabaa ta’eera. Qalbiin leenjisaan Faransaay Didiyeer Deeshoo garuu Morokoorra jira. Waancaa Addunyaa Raashiyaa qophaa’e irratti wal morkii waancaaf Faransaayiifi Kirooshiyaatu walitti dhufe. Tapha walakkaa xumuraan Faransaay Morookoo mooteefi Kirooshiyaan Arjantiinaa yoo moote irra-deebiin wal arguu danda’u. Taphattoonni Kirooshiyaa waggaa afur dura xumura gahuuf Denmaarkiifi Raashiyaa penaalitiin injifatanii darban, baranas Jaappaaniifi Biraazil penaalitiin mo’anii taran. Ga’umsi Kirooshiyaa utubaa garichaa taphataa ganna 37 Lukaa Modirichiin dabaalame akkuma cimeetti jira. Waancaa Addunyaa 2018 irrati Kirooshiyaatiin 3fi 0’n kan mo’amte Arjantiinaan, gad-qabdee isaan ilaaluu hin qabdu.	https://www.bbc.com/afaanoromoo/articles/cj7zppl9jv2o
sports	Imimmaan maatiifi dhiibbaa PSG - filannoon Liyoonel Meesii ittaanu maali?	Liyoonel Meesii Baarselonaa gadhiisuun kilaba biraaf taphachuu akka barbaadu wayita himetti, namuu oduu kana imimmaaniin simatan. Haatahu malee, Mesiin kilabicha gara mana murtiitti geessuuf yaada qabu gara boodaarra jijjiire. Waliigalteen mallatteesse bilisaan akka gadhiisuu danda'u na dandeessisa jedhuus, kilabichi garuu lakkii jedhe. Mesiin yeroo garagaraatti kilabicha gadhiisee deemuuf yaadus, akka yeroo ammaatti garuu gadhiisuuf itti dhiyaatee hin beeku. Liyoonel Meesii kilaba Baarseloonaatti kan makame umuriisaa ganna 12tti oggaa tahu, wayita sana abbaasaa Ispeen jiru wajjin jiraachuuf filatee achitti hafe. Harmeen isaa garuu Arjentinaa turte, garasitti deebiyuu hin feene, kanaanis maatiin gargara bahe - murtoo jireenya geeddaru ture. Murtoon amma murteessuuf adeemus hagas mara dhiibaa olaanaa qabaachuu baatus, murtoo salphaa miti. Hegereen taphataa kanaa dubbii ijoo tahuutti kan deebiye ammoo, torbee kana Baarselonaan tapha Chaampiyoons Liigiif PSG keessummeessuu isaa hordofeetu. PSGn fedhii Meesii fudhachuuf qaban irra deddeebiin kan ibsachaa turan oggaa tahu, ammallee ittuma jiru. Taphni PSG waliin qaban dhiyaachaa hanguma dhufeen, Baarselonaatti ergaan gama Firaansiin waa'ee hegeree Meesii gahaanii jira. Barruleen France Football jedhamu, suuraa Meesii gulaalameefi tisheertii PSG uffatee jiru maxxanseera. Baarsaan kilaba Faransaay kana kabajaa amalu kennuu dhabuun himataniiru. PSGn garuu, Meesiin kontiraannisaa kan xumurame waan taheef, akkuma barbaadanitti gaafachuuf mirga akka qaban himu. Meesiin yaadasaa ifatti miidiyaatti akka dabarfateetti, namoonni hedduun hiriyootasaa dabalatee, akka murteessuuf dhiibbaa irratti taasisuu isaaniif gaddeera. Dhimmi Meesii kun murtee kilaboonni biroo dabarsan irrattillee dhiibbaa geessisaa jira. Kevin de Bruyne waliigaltee Maan Siitii waliif mallatteessuuf jiru qabatee turseera. Sababni kanaaf jedhame ammoo wanta miidiyaa Beeljiyem inni amanu irratti bahedha. Waanti gabaafame, De Bruyinaan kontiraata haaraayaa kanaan hangi maallaqaa Siitiin dhiyeesseefitti hin gammadne. Sababiin isaa tarii Siitiin maallaqicha kan qusatan Meesiin yoo dhufe jedhaniitu taha. Wanti Meesiin haga ammaatti murteesse yoo jiraate, haga barri taphaa kun obba'utti murtee ittaanu kamuu akka murteessuu hin barbaadnedha. Ka jalqabaa, pireezidantii Baarseloonaa haarayaana eenyu akka tahu baruudha. Kaanafis kanneen maqaan isaanii kahu keessaa pireezidantiin duraanii Joan Laporta isaan tokko. Akka oduun waahillan isaa biraa dhuftutti akka jettu, yoo namni kun filannicha mo'atan taate, Meesiin kilabicha keessa ni tura. Meesiin gaaf tokko gara Ameerikaa godaanuun MLS keessa taphachuu fedha. Yaadni kunis haadha warraasaa Antonella fi Daniella Semaan'in guddoo jajjabeeffamudha. Daniella'n haadha warraa hiriyaa dhiyoo Meesii kan tahe Cesc Fabregas'ti. Faabrigaas fi haati warraa Daani'elaan, imalasaanii ittaanutti akka wajjin tahan Meesii amansiisuuf guddoo yaalaniiru. Kunis liigii biyya Ameerikaa = 'Major League Soccer' jedhamudha. Kubbaa miilaa keessatti yeroo yeroon haalonni ni jijiiramu. Baarseloonaan erga 2019 as Riyaal Maadrid, Atileetikoo Maadirid fi Sevilla injifatanii hin beekan. Meesiin yogguu Baarselonaan tapha kilaboota kanniin wajjin qabanirratti yoo injifataman maaltu itti dhagahama laata? Liyoonel Meesiin kaadhimamtoota pireezidaantummaa kilabichaa kan tahan namoota sadaniittuu haga ammaatti hin haasofne. Haasawuufis fedhii hinqabu. Pireezidaantii haaraa tahee nama muudamuttis waa'eesaa maal gochuu akka qabu itti hin himu. Jalqaba namtichi waanta isaaf dhiyeessu dhaggeeffata. Karroorrisaas maal akka tahe bara. Achi boodas otoo hin eegamin gaaf tokko otoo hin eegamiin, murtoo umurii gaheessummaa isaatti isa guddaa tahe murteessa. Hagasittuu PSG fi Maanchistar Siitiin obsumaan eeggatu.	https://www.bbc.com/afaanoromoo/isportii-56081038
politics	Humnootiin addaa naannoo Somaalee miseensoota Al-Shaabaab marsuun himame	Gareen hidhattoota Islaama Somaaliyaa Al-Shaabaab haala kana dura hin baramneen karaa Somaaliyaan wal daangeessituun Itoophiyaa keessa galuun haleellaa raawwateen miidhaan namootaa fi qabeenya irra gahuun gabaafameera. Gareen hidhattottaa kunis erga haleellicha raawwateen booda tarkaanfii deebii humni addaa naannoo Somaalee fudhateen, miseensoota hidhattootaa irra miidhaa olaanaan qaqqabuu fi miseensoonni hafa marfamanii akka jiran maddeen dubbatan. Gareen hidhattoota Al-Shaabaab kunis guyyaa Roobii erga gara daangaa Itoophiyaa keessa galuun haleellaa raawwateen booda, hunma addaa Naannoo Somaalee waliin walitti bu’iinsi cimaan akka ture jiraattoonni BBC’tti himaniiru. Amaan tanas humni addaa naannichaa eddo Hulhul jedhamuufi Aanaa Hargallee keessatti argamuutti garee hidhattoota islaamaa kanneen maree akka jiru maddeen BBC’tti himan. Walitti bu’iinsa guyyoota lamaan darban keessa miseensoota garee hidhattoota Al-Shaabaabiifi human addaa naannoo Somaalee jidduu tureen miidhaa qaqqabe ilaalchisuun odeeffannoon mirkanaa’e bahu baatulleen, namoota nagaa dabaltee hidhatoonni hedduun ajjeefamuufi konkolaataawwan gubachun ibsameera. Qondaalli nageenya naannichaa BBC News Somali dubbise tokko akka mirkaneessaniitti, miseensoonni hidhattootaa aanaa Hargalee keessatti Hulhul keessattu bakka Goldihiir jedhamuutti marfamaniiru. Garee hidhattootaa kunneenis maaliif gara daangaa Itoophiyaa keessa akka galaniifi kaayyoonsaanii maal akka ta’e wanti barame hin jiru. BBC New Somali akka gabaaseetti, humni addaa Somaali sakkata’iinsa aanaa Elkaree keessatti haleellaa kanaan dura taasiseen, ollaa Hiiloo Maadoowu jedhamu keessatti meeshaalee waraanaa adda addaa boollaa keessa awwalamee ture argateera. Kanaanis wal qabatee poolisiin namoota miseensoota Al-Shabaaba jedhaman to’annaa jala kan oolche yoo ta’u, haleellaan amma garicha raawwate kunis kanumaan kan wal qabate ta’u mala amantaa jedhutu jira. Addi Bilisa Baasaa Ogaadeen (ONLF) haleellaa hidhattoonni garee Al-Shaabaab Adooleessa 20, 2022 eeddoowwan daangaalee Naannoo Somaalee kan biyya Somaaliyaa daangeessan irratti raawwate balaaleeffate. Gareen hidhattootaa Al-Shabaab daanga Naannoo Somaaleetti magaalaafi ollaawwan godina Afhdeer keessatti argaman irratti haleellaa raawwateen lubbuun namootaa badee, qabeenyaanis barbadaa’uu ONLF ibsa Kamisa Adoolessa 21, 2022 baaseen ibseera. Maddi oduu Rooyitarsi gamasaatiin ajajaa waraanaa Itoophiyaa waabeefachuu akka gabaaseetti, haleellaa gareen hidhattoottaa kunneen raawwateeniin lammiilee nagaa lama dabalatee namoonni 17 gama Itoophiyaatiin ajjeeffamuu fi miseensoonni garee kanaa 63 ammoo tarkaanfii humnootiin nageenyaa naannoo Somaalee irratti fudhataniin ajjeeffamaniiru jedheera. Haata’u malee haleellaa kana ilaalchisee gama mootummaa Itoophiyaatiin hanga yoonaatti kan jedhame hinjiru. Yaaliin BBC qondaaltoota mootummaa dubbisuuf taasisees hin milkoofne. ONLF ibsa isaa kanaan, tarkaanfii hunmootiin naannichaa hidhattoota kanneen irratti fudhataniin miidhaa cimaan irra qaqabuu fi kanneen harca'uun hafan qulleessaa jirus jedheera. Akkasumas tarkaanfii garee hidhattootaa kanneen irratti fudhamatu keessatti miseensoonni isaa fi ummanni naannoo Somaalee humnootii nageenyaa naannichaa waliin akka dhaabbataniif ONLF waamicha taasiseera. Kana malee ‘‘aanga’oonni naannichaa haleellaa kanaafi kanneen kana fakkaatan kan biroo nageenyaafi tasgabbii ummana keenyaa balaarra buusan irratti tarkaanfii atattamaa barbaachisu hunda fudhachu qaba’’ jechuun gaafateera. Milishoonni garee Islaamistoota Somaalii-al Shabaab gandoota Itoophiyaa waliin wal daangessan lama keessatti haleellaa raawwachuun namoota nagaa sadiifi qondaaltota poolisii Itoophiyaa dabalatee 17 ajjeesuu ajajaan nageenyaa Ittophiyaa bakka sana ture eeruun Rooyitarsi gabaase. Rootaris qondaala nageenyaa Itoophiyaa waabeefachuun akka gabaaseetti, garee hidhattoota al Shabaab irraa ammoo 63 ajjeefamaniiru. Haleellaan daangaa irratti kanaan dura yeroo baayyee mul’atee hin beekne kun kan raawwatame Roobii gareen al Shabaab waliin hidhata qabu gandoota Yeed fi Aatoo jedhaman Somaaliyaa naannoo Bakool keessatti wayita weeraranitti ture.\nGareen kun gandoota kanneen irratti haleellaa kan gaggeessan ajajoota isaanii keessaa tokko daangaa gama Itoophiyaatiin jiru  keessatti ajjeefamuu hordofee akka ta’e ajajaan humna nageenyaa Itoophiyaa madda oduu kanatti himeera. Sababa humni nageenyaa Itoophiyaa kan qama humna nagaa Afrikaa ta’e eegumsa cimaa naannichaafi Somaaliyaa keesatti taasisuuf bakkawwan daangaa Itoophiyaatti dhiyoo ta’an irratti haleellaan al Shabaab gaggeessu baayyee hin mul’atu. Jiraataan naannichaa BBC News Somali dubbise tokko akka jedhetti, hidhattoonni al-Shaabaab konkolaattota waraanaa 16n gara daangichaa seenuusaanii akka arge dubbata. Jiraataan biraa naannoo Somaalee irraa BBCn dubbise ammoo, hidhattoonni al-Shabaab eddoowwan naannoo Somaalee fi Somaaliyaa jidduu daangaatti argaman Yuudiifi Atoo keessa akka galanii turaniifi eddoowwan lamaaniittu humnootii addaa naannoo Somaalee waliin waraanni cimaa akka gaggeeffamee ture himan. ‘‘Naannawa lamaanittuu waraana cimaatu gaggeeffamaa ture. Booda garuu hidhattoonni al-Shabaab humna addaa naannichaa cabsuun gara naannichaa seenan,’’ jechuun himera maddi BBCn dubbise kun. Hidhattoonni kunneenis kaleessa waaree boodaa sa’aatii saddeet irraa kaasee eddoowwan Yuudiifi Atoo jedhaman akka to’atan himuun, \nAmma Godina Afdeeritti qarqara aanaa Argeelleetti akka argaman dabaluun himeera. Jiraattoonni naannichaa hidhattoonni dhufaa jiraachu waan hubataniif gara bosonaatti baqachulleen dabaluun himeera. Ajajaan humna nageenyaa Itoophiyaa sababa miidiyaatti dubbachuuf aangoon hin kennamneef maqaan isaa hin eeramne kun akka jedhanitti, ajajaan al Shabaab maandhee tokko Itoophiyaa keessatti ijaaruudhaaf  daangaa ce’e. Ajajaan humna nageenyaa Itoophiyaa jalqaba kan ajjeefaman qondaaltota poolisii Itoophiyaa 17 jedhanii turanis; boodarra garuu namoonni nagaanis akka keessatti argaman mirkaneeffataniiru. Akka inni jedhetti poolisiin naannoo Somaalee meeshaalee gurguddaa fi konkolaattota heddu hidhattoota al Shabaab irraa hiikkachuu fi hidhattoota garichaa heddus du'aniiru. Oduu himaan Oppireeshinii waraana al Shabaab Abdi'asiis Abu Musaab akka jedhetti gareen isaanii mandara lama qabachuun poolisoota Itoophiyaa heddu ajjeesera. Akkasumas meeshaalee waraanaa poolisoota humna addaa Itoophiyaa irraa akka fudhate dubbata Odu himaan kun. Lakkoofsa hidhattoota al Shabaab du'anii ilaalchisee garuu Musaab yaada kennuu hin barbaanne. Lakkoofsi namoota du'anii al Shabaabfi aangawoonni Somaaliyaa yookin qaamni biroo kennu yeroo heddu wal hin simu. Biiron Ministeera Muummee Somaaliyaa Hamza Abdii Baarree akka jedhetti, ministeerri muummee pirezidaantii naannoo kibba Somaliyaa wajjin haasa'eera. Pirezidaantiin Mootummaa Naannoo Somaalee gama isaatin waa'ee haleellaa kanaa yaada hin kennine. Muummeen Ministeera Somaaliyaa humni nageenyaa gara naannoo Bakool bakka haleellan itti qaqqabeetti akka bobba'aniif ajaja kenneera jechuun biiron ministeera muummee ibse. al Shabaab mootummaa Somaaliyaa aangoo irraa buusee seera Shariyaa cimaa ta'een biyyattii bulchuuf irra deddebin biyyattii keessatti haleellaa boombii dhoosuu gaggeessaa ture.	https://www.bbc.com/afaanoromoo/articles/c72z6pn2vd5o
politics	Waliigalteen booda Tigiraayitti gatiin meeshaalee bu'uuraa hir'ataa jira	"Jiraattonni Tigiraay erga oduun waliigaltee araaraa dhagahamee kaasee gammachuun itti dhagahamaa jiraachu dubbatu. Akkasumas hojiirra oolmaa waliigaltichaa hawwiin eegaa jiraachun gabaafame. \n \nAkkasumas erga waliigalteen araaraa dhagahamee as magaala Maqalee keessatti gatiin gabaa gadi bu'uu eegaleera jedhu jiraattoonni. Keessumaa meeshaalee bu'uuraa irratti gatiin isaa gadi bu'ee jira. Fakkeenyaf, gatiin xaafii kuntaala tokkoo birrii 14,000 ture amma 8000tti gadi deebi'eera. Gatiin qamadii kuntaala tokkoo birrii 9000 irraa 3000tti gadi bu'ee jira. Gatiin zayita nyaataa, sukkaaraa, barbaree fi kanneen biroos gadi bu'aa jiraachutu himame. Namni hundinuu waa'ee marii nagaa torbee darbe Afrikaa Kibbaatti taasifamee haasa'a. Itti fufiinsa isaas eegaa jiru. Jiraattota magaala Maqalee yaada isaan qaban BBCn iyyaafateera. Raahel Abbaay haadha ijoollee lamaa, waa'ee marii nagaa walii galamuu isaa baay'ee akka gammadde dubbatti. ""Nuyi bakka waraanni itti gaggeeffamu jiraanna, waan lafa irra jiru dubbachuuf nuyidha kan malu. Diroonin nu haleelti sodaa jedhu osoo hin qabatin yoo xiqqaate kunoo socho'uu eegalleera,"" jetti. Jiraattonni magaalattii hedduun isaanii yaada wal fakkaata qabu. Hunduu waa'edhuma marii nagaa haasa'a. Belaay Taakkalaa nama ganna 32ti. ""Nuti dhalattootni Tigraay, akkuma lammiilee Itoophiyaa biroo nagaan jiraachuu barbaanna. Waraanni hangam gatii akka nama baasisu beekna. Garuu qaamoleen lamaan walii galan, walii galtee isaanii hojiitti akka jijjiran barbaanna,"" jedha. Itti dabaluunis, ""Waraanni Shaabiyaa bahuu isaanii oduu dhagahuun barbaada "" jedha. Uummanni Tigraay keessa jiraatan daandin gara naannoo Amaaraa fi naannolee Itoophiyaa biraatti geessu akka banamuu fi deeggarsi namoomaa akka Tigraay galu barbaadu. Mata duree jiraattonni Tigraay heddumminaan irratti haasa'an keessaa waa'ee hiikkachuu humnoota Tigraayidha. Heerri Itoophiyaa akka kabajamu ni barbaadu, garuu ammoo raayyaa ittisa biyyaa irraa amanannaa akka hin qabne dubbatu. Sababni isaanii ammoo waggoota lamaan darban keessatti yakkoota garaa garaa irratti raawwachuu dubbatu. Tesfayee Adihaanom Adi Haqayi Maqalee keessatti daldalaadha. Waa'ee waraana Ertiraa ilaalchisee, ""Hawaasni idil-addunyaa hanga yoomitti mootummaa Ertiraa irratti ijjannoo laafaa qabaata?"" jechuun gaafata. Angawoonni Tigraay walii galtee nagaa mallattaa'e akka fudhatan ibsaniiru. Gama biroon ammoo paartileen mormituu Tigraay keessa jiran marichi fedhii uummata Tigraay kan hin eegnedha jechuun akka hin fudhanne beeksisan. \n \nDhalattoonni Tigraay biyya alaa jiraatanis waliigaltee nagaa mallattaa'e irraa shakkii akka qaban ibsu. Keessumaa humnoota Tigraay hiikkachiisuu kan jedhu irratti walii hin galan. erga guyyoota muraasa darbanii asitti jireenyi fi sochiin hawaasaa Magaala Maqalee keessatti gara idileetti akka deebi'ee fi sochiin diroonis homtuu akka hin jirre BBC odeeffateera."	https://www.bbc.com/afaanoromoo/articles/c90gzpe1edwo
sports	Atileet Daraartuu Tulluun Pirezidantii Federeeshinii Atileetiksii Itoophiyaa ta'un filamte	"Waggoota lamaan darbaniif Pirezidantii Ittaantuu ta'un tajaajilaa kan turte Atileet Daraartuu Tulluun, yaa'ii walii galaa federeeshinichaa har'a taasifameen pirezidantii ta'un filatamte. Akka federeeshiniin Atileetiksii Itoophiyaa ibsetti filannoo kanaan Daraartuun deeggarsa sagalee 27' akkasumas mormii 1'n irra aante. Atileet Daraartuun Naannoo Oromiyaa bakka bu'uun kan dorgomte yoo ta'u, namni ishee waliin dorgome hin turre. Guyyoota muraasa dura morkataan Naannoo Kibbaa kan bakka bu'an Obbo Tafarraa Mollaa erga gara aangoo dhuftee jijjiirama fiddeen osoo filamte jedhanii dorgommii keessaa of baasanii turan. Daraartuu filannoo kana waan irra aanteef waggoota afur dhufanif federeeshinicha pirezidantummaan tajaajilti. Filannoo Pirezidantiin ala filannoon koree hojii raawwachiistuu federeeshinichaas taasifameera. Koreen har'a filamus hojiiwwan federeeshinichaa waggoota afran dhufan irratti olaantummaan hirmaata. Waggaa lama dura Pirezidantii ta'uun federeeshinicha kan tajaajilaa ture Atileet Haayilee G/Sillaasee aangoorraa ka'uf ibsuu isaa hordofeeti aangootti kan dhufte. Atileet Haayileen filatamee waggaa lama tajaajilee waggaan lama osoo isa hafuu federeeshinicha keessatti seeraafi qajeelfama hojiirra oolchuu hin dandeenye jechuun aangoo gad-lakkisuun isaa ijoo dubbii ta'ee ture. Yeroos koreen hojii raawwachiiftuu federeeshinichaa walgahii taa'en hanga yaa'iin waligalaa ariifachiisaa ji'a lama gidduutti taasifamutti yeroof pirezidantii ta'uun akka hojjettu murteesse. Isheenis ji'a lama qofaaf akka tajaajiltu yeroos himtee turte. Ta'us, boodarra aangoo kanaan akka turtu taasifame. Turtii isheenis hojiiwwan galata itti argatte hedduu dalagdeetti. Guyyaa kaleessaa atileetoota akkasumas namoota kaan biyyattiin olompika gubbaa akka milkooftu oolmaa guddaa oolan akka yaadataman ta'eera. Olompikiin Tookiyoo barana gaggeeffamu xiyyeeffannoo guddaa bulchiinsa Daraartuurraa eegamu keessaati. Atileet Daraartuun atileetii Afrikaa Sahaaraa gadii jalqabaa medaaliyaa Olompikii argattedha. Kunis Olompikii Baarselonaa bara 1992 taasifame irrattidha. ""Yeroo sanatti namni ni mo'atti jedhee na eege hin turre. Addunyaan atileetii Afriikaa Kibbaa, Eleenaa Meyeriin eegaa ture"" jetti Daraartuun atileetii Afrikaa Kibbaa ishee waliin yeroos fiigde yoo yaadattu. Ergasii waggaa saddeet booda bara 2000 Olompikii Siidnii biyya Awustiraaliyaatti Geexee Waamii of duuba aansuun warqii lammataa 10,000m'n argatteetti. Maaraatooniifi dorgommiiwwan hedduu biroo irratti milkaa'uunis atileetota duuba ishee dhufanif fakkeenya gaarii taateetti. Sababa kanaanis akka gootaa kan ilaalamtu yoo ta'u yaadannoo isheetiifis maqaa isheenis bu'uuraaleen misoomaa garaa garaa moggaafamaniiru. Atileetiksii boodas invastimantii, hooggansa atileetiksiifi tola ooltummaa biroo irratti hirmaachuun hojjataa jirti."	https://www.bbc.com/afaanoromoo/oduu-55306953
entertainment	N﻿amichi waggaa 50 oliif qaama dhiqatee hin beekne, qaama irraa dhiqnaan du'e	"Namni lammii Iraan walakkaa jaarraatii oliif qaama isaa dhiqatee hin beekne ganna 94 tti du'e. Amuu Haji qaama isaa osoo hin dhiqatin waggaa 50 oliif turuu isaarraa kan ka'e ""nama xuraa'aa addunyaa"" jedhamuun beekama. Iraan, bulchiinsa Faars keessa jiraataa kan ture Hajiin namoonni naannoo sanaa akka inni qaama dhiqatuuf irra deddeebin yaalanis ""dhukkubaaf na saaxila"" sodaa jedhuun didaa ture. Miidiyaan biyya keessaa akka gabaasetti dhuma irratti ji'oota muraasa dura humnaan akka qaama isaa dhiqatu godhamee ture. Ejansii oduu Iraan akka gabaasetti erga qaama isaa dhiqatee baay'ee osoo hin turin xiqqoodhuma dhukkubsatee du'e. Bara 2014 Tehran Times waliin turtii taasiseen nyaanni inni jaalatu [foon] xaddee akka ta'e dubbatee ture. Tajaajilli Oduu Iraan akka gabaasetti waggoota dheeradhaaf qaama isaa osoo hin dhiqatin turuu isaa irraa kan ka'e qaamni isaa malaa fi xuriin irra tuulamee mul'ata. Hajiin tamboo xuuxuus ni jaalata. Maatii qabaachuu fi dhiisuu isaa waanti beekamu jiraachuu baatus namoonni naannoo sanaa deeggarsa gochuufiif yaalaa turan. Yeroo heddu nyaata fi bishaan qulqulluu kennuufif yaalamus  kanatti akka gaddu ibse jechuun gabaase Tajaajilii Oduu Iraan. Nama waggoota dheeradhaaf qaama isaa osoo hin dhiqatin du'e isa jalqabaati moo miti kan jedhu falmisiisadha. Bara 2009 Indiyaa keessa namni waggoota 35'f qaama isaa hin dhiqatinii fi ilkaan isaa hin rigatin ture jira jedhamee gabaafamee ture. Sana booda namni sun maal akka ta'e waanti beekamu hin jiru."	https://www.bbc.com/afaanoromoo/articles/c98w1rr9g35o
politics	UNHCR mooraa baqattootaa Eertiraa naannoo Tigiraay jiru daawwate	Erga lolli Tigraay keessatti eegalee torbanoota jaha dabraniif kaampiiwwan baqattoota lammilee Eertiraa afur kan naannoo Tigraay keessa jiran maal keessa akka jiran hin beekamu ture. Tibbana gareen UNHCR garas imalee kaampiiwwan afran keessaa lama daawwatu  BBCtti himeera. Itoophiyaatti dubbi himaa UNHCR kan ta'e Kiriis Melzer namoota garas imalanii baqattoota waliin dubbatan keessaa tokko. ''Ji'oota lamaaf nyaanni hin turre, bishaan qulqulluun hin turre. Kunis paampiiwwan bishaanii boba'aa waan barbaadaniifii baqattoonni bishaan lagaa waraabbataa turan. Garuu ammoo sun bishaan qulqulluu miti,'' jechuun Kiriis Melzer dubbate. Baqattootni kunneen garuu nyaata bilcheessuufis ta'e dhugaatiif sanuma fayyadamaa akka turan himan. Kiriis Melzer ''manneen barnootaa, buufataaleen yaalaa marti cufamanii turan. Guutummaatti akka waan gatamaniitti itti dhagahame,'' jedhe. Kiriis akka jedhutti baqattoota Eertiraa kana guyyoota muraasa dura deeggarsi nyaataa karaa Sagantaa Nyaataa Addunyaa (WFP) isaan dhaqqabee jira. Erga lolli naannoo Tigiraayitti mootummaa federaalaa fi humnoota TPLF gidduutti jalqabeen as namootni nagaan 66,000 ol tahan gara Sudaanitti baqataniiru. Biyya keessattis jiraattotni kumaatamaan qe'ee isaanii irraa buqqa'uus himama. Haa tahu malee meeqa tahu kan jedhu adda baasuuf Komishiniin Ittisa Sodaa Balaa Biyyaalessaa Itoophiyaa fi dhaabbileen deeggarsa namoomaa idil-adunyaa waliin tahuun qorachaa jiraachuu mootummaan himeera. Garuu dhaabbileen kenna deeggarsa namoomaa adunyaa erga lolli eegaalen as baqattoota Eertiraa naannoo Tigiraay keessa jiranii fi kanneen qe'ee isaanii irraa buqqa'aniif deeggarsa dhaqqabsiisuuf rakkachaa turuu irra dedeebiin himaa turan. Kiriis akka jedhetti gareen UNHRC gara kaampii baqattootaa Eertiraatti imale deeggarsa qabatee miti. ''Nuti kan dhaqne haala jiru hubachuuf malee deeggarsa qabannee hin dhaqne. Kana booda garuu UNHCR dhaabbiin akka achi jiraatu irratti dalagaa jirra. Baqattonni deeggarsa akka argatan qofa osoo hin taane eegumsa siyaasaallee akka argatan gochuufi.'' Gareen UNHCR kun moraawwan baqattootaa lammileen Eertiraa mootummaa isaanii baqatanii keessa jiraatan afur naannoo Tigraay jiru keessaa lama qofa daawwate. Kan hafan lamaan haala akkamii keessa akka jiran hin beeknu jedha Kiriis. ''Kuni ammallee wanta hirriba nu dhorkaa jirudha. Kaampiiwwan lama gara daangaa Eertiraatti siqanii jiran jiru. Osoo lolli hin eegaliin baqattoota kuma 35 oltu keessa jiraata ture.'' Dabalataan Kiriis mootummaarraa hayyama waan hin arganneef garas deemuu hin dandeenye jedhe. ''Maal keessa akka jiran wanti beeknu hin jiru. Mooraan baqattootaa kunneen baatilee lamaaf deeggarsa kamirraayyuu adda citanii waan jiraniif haalli achi jiru hamaa akka ta'e tilmaamna.'' Lola naannoo Tigiraay keessatti gaggeeffamaa ture kana keessatti loltootni Eertiraa hirmaataa turan jechuun gama TPLF'n komiin dhagahamaa ture. ''Mooraawwan baqattootaa kunneen keessaa baqattoonni butamanii fudhatamuu oduu dhageenyee jirra, garuu karaan mirkaneeffannu waan hin jirreef dhugaadha ykn soba jechuu hin dandeenyu. Kuni dhugumatti ta'eera taanaan seera idil-addunyaa akka malee kan faallessudha'' jedhe Kiriis. Dhuma irrattis  Kiriis  UNHCR qaama walaba taanedha jechuun uummata gargaarsa barbaadu gargaaruuf dirqama UN nutti kenne qabna jedhe. Kiriis dirqama kana bahachuuf mooraawwan baqattootaa kunneen keessatti deebinee deeggarsa gochuu akka dandeenyu mootummaa irratti dhiibbaa gochaa jirra jedhe. Mootummaan federaalaa erga naannicha to'achuu ibseen booda qondaalota TPLF gameeyyii kaan to'annoo jala oolchuufi kanneen hafan ammoo barbaadaa jiraachuu ibse.	https://www.bbc.com/afaanoromoo/oduu-55636246
health	Uggurri sochii nama miiliyoona hedduu du'a baraaruu qorannooleen ibsan	Uggurri sochii Awurooppaa keessatti ittisa Covid-19'f labsame lubbuu namoota miiliyoona sadii ol ta'an vaayirasichaan du'uurraa baraareera jedhe qorannoon. Qorannoon 'Imperial College' kan magaalaa Landan jiruu kun murteen sochii guutummaatti dhaabuu osoo fudhatamuu baatee lakkoofsi namoota du'anii guddaa ta'a turee jedha. Lakkoofsi namoota faalamanii amallee xiqqaadha weerarri kun jalqabbiirra jira jechuunis akeekkachiisan. Qorannoo kan biraanis akkasuma uggurri sochii ''yoomiyyuu caala yeroo gabaabaa keessatti lubbuu hedduu baraare'' jedheera. 'Imperial College' biyyoota Awraappaa 11 Oostiriyaa, Beeljiyam, Denmaark, Firaans, Jarmanii, Italii, Norweey, Ispeen, Siwiidin, Siwiizarlaandifi UK keessattti jalqaba ji'a Camsaa keessa qorannoo kana gaggeesse. Yeroos biyyoota 11 kana keessatti namootni du'an 130,000 turan. Qorattootni kun sirna 'disease modelling' jedhamu fayyadamuun osoo uggurri sochii(lockdown) labsamuu baatee nama hangam ta'utu du'a ture jechuun qoratan. Gareen kun yaada UK'n sochii ugguruu qabdi jedhus mootummaaf dhiyeessee, yaadichi fudhatama argateera. Namni manuma isaa akka taa'uufi manneen daldalaas akka cufaman osoo godhamuu baatee hanga Caamsaa 4'tti lakkoofsi namoota du'anii miiliyoona 3.2 gahuu akka danda'u tilmaameera qorannoon kun. ''Uggurri sochii du'a miiliyoonataan hambiseera, duutii hanga kanaa baayyee gaddisiisaa ta'a ture'' jedhan qorataan Imperial Dr.   Seth Flaxman. Qorannoon kun Awrooppaa keessatti lakkoofsi namoota vaayirasii kanaan qabamanii Caamsaa 4'tti miiliyoona 15 gahuu akka danda'u tilmaamee ture. Dr. Flaxman akka jedhanitti weerarri kun ammallee jalqabiirra jira. Uggurri sochii laaffifamaa jiru kun weerarri kun deebi'ee akka jabaatu carraa uumas jedhan. Qorannoo biraan US, Kaalifoorniyaatti gaggeefame ammoo bu'aa uggurri sochii Chaayinaa, Kooriyaa Kibbaa, Iraan, Firaansiifi achuma US keessatti qabaate qorateera. Bu'aan qorannoo kanaas sababa uggura sochii kanaan biyyoota shanan kana keessatti qofa namootni miiliyoona 530 ta'an Vaayirasichaan qabamuu jalaa oolaniiru jedha. Uggurri sochii kaahamuun dura biyyoota kana keessatti lakkoofsi namoota qabamanii guyyaa lama lamaan  dachaan dabalaa akka tures ibseera.	https://www.bbc.com/afaanoromoo/oduu-53050323
politics	Filannoon baranaa 'gaaffii uummataa karaarraa gara paarlaamaa kan galchudha' - Abiy Ahimad	"Filannoon marsaa 6ffaa Itoophiyaan torbanoota muraasa booda gaggeessuuf jettu gaaffilee uummataa karaarraa gara paarlaamaa kan galchudha jedhan MM Abiy Ahimad. Itoophiyaa keessatti waggoota dheeraaf aadaa diimokiraasii ijaaruun hin danda'amne ture jedhan ibsa gama marsaalee hawaasaa isaaniin baasaniin. Sababa kanaafis jecha gaaffileen uummataa hokkora karaarraa fi meeshaa waraanaan gaafatamaa ture jedhan. Karaaleen lamaan kun boodatti hafoofi badii kan qabnidha jedhan. Sochii qabsoo hidhannoo fi fincila karaarraan dargaggootni biyyattii hedduun kan lubbuu dhabaniif sababa paarlaamaan biyyattii bakka itti gaaffiin uummataa dhagaahamu ta'uu dhabeefi jedhan. ""Itoophiyaan seenaa ishee keessatti paarlaamaa sagaleen uummataa keessatti dhagaahamu qabaattee hin beektu. Uummanni yoo sagaleen isaa paarlaamaa keessatti ni dhagaahamaaf ta'e, maaliif lubbuu isaa karaarratti, akkasumas bosona keessatti wareega?"" jechuun gaafatu. Filannoon baranaa kun sana jijjiiruuf carraa kan uumu ta'uu kan himan MM Abiy, mootummaan 'filannoo hin hatamnee fi kan sagalee uummataa sirriitti ibsu' akka taasifamu xiyyeeffannoon hojjeta jedhan. Paarlaamaan gaaffiin uummataa keessatti dhagaahamu yoo jiraate lammileen dhimmoota diinagdee fi hawaasummaa biroo irratti xiyyeeffachuun guddina dhunfaa fi biyyaaf gumaachuuf yeroo argatu jedhan. Filannoo baranaa yeroo qabameefitti gaggeessuun yoo kan danda'amu ta'e paartii sagalee caalmaa argatee mootummaa hundeessuun alatti paartileen hedduun paarlaamaa seenuuf hiree ni argatu jedhan. Murteeleen hegeree biyyaa murteessanis gartuu/namoota dhunfaa muraasa qofaan osoo hin taane , sagaleen hedduun dhagaahamee, falmiin godhamee murtaa'a jedhan. Filannoon milkaa'aan akka taasifamu wantoota fudhatamummaa filannichaa irratti gaaffii kaasan irratti sirreeffamni taasifameera jedhan MM Abiy. ""Boordiin filannoo fedha paartii kamiirraayyuu walaba ta'e, seenaa keenya keessatti yeroo duraatif Boordii amma jiru akka ta'e walii nu galcha tilmaama jedhun qaba,"" jedhan. Haa ta'u malee namni hunduu kaardii filannoo sagalee isaa kennuuf isa dandeessisu hanga hin fudhannetti hojiin hojjetame bu'aa hin qabaatu jedhan. Boordiin Filannoo Biyyaalessaa Itoophiyaa filannoo Caamsaa dhufu gaggeeffamuuf hanga ammaatti namoonni miiliyoona 18 galmaahuu himuun, galmee filattootaaf yeroo dabalataa kenne. Boordichi filannoo dhuma ji'a Caamsaa keessa godhamuuf galmeen filattootaa sagantaa idilee baheen Jimaata darbe xumuramuu malu torbee lamaaf dheeressee jira. Filannoo kanarratti namootni miiliyoona 50 ta'an filachuuf ni galmaahu jedhee kan tilmaamame keessaa hanga Kamisa darbeetti kan galmaahan miiliyoona 18,427,239 akka ta'an ibseera. Buufataalee filannoo 50,000 ol keessaas galmeen kun buufataalee 41,659 tti gaggeeffamaa akka tures ibseera. Paartileen filannoo bara kanaa irratti hirmaatan miidiyaa gara garaa irratti sagantaa isaanii beeksifataa, falmiis godhaa jiru. Gama kaaniin miseensonni fi hogganoonni isaanii hidhamuu, waajjiraaleen isaanii cufamuu fi walumaagalatti dirreen siyaasaa dhiphachuu himachuun paartileen gurguddoo lama ABO fi KFOn filannicha keessaa erga of baasanii bubbulaniiru. Paartileen kunneen walabummaa Boordii Filannoo Biyyaalessaa kan MM Abiy 'walaba' jechuun jajanirratti gaaffii kaasaas turan. Gama biraan walitti bu'iinsa kutaalee biyyattii gara garaa keessa jiru akkasumas rakkoolee nageenyaa biyyattiin qabdu eeruun filannoon dura waliigalteen biyyaalessaa ni barbaachisa kan jedhan jiru. MM Abiy filannoo gochuu dhabuun rakkoollee kana hin furu jedhan. Filannichi kan godhamu yoo ta'e garuu biyyattiin mootummaa jabaa fudhatamummaa seeraa qabu akka qabaattu gargaara jedhan. Kun ammoo rakkooleen kunneen akka furaman gumaacha jedhan."	https://www.bbc.com/afaanoromoo/oduu-56877541
sports	Tapha Pirimerliigitiin Maan Yunaaytid fi Tootenhaam dabalatee eenyuti eenyuun mo’a?	Kan Maanchester Yunaayitid fi Tootenhaam gidduutti gaggeeffamu dabalatee Piriimer Liigii Ingilizii galgala kana ni taphatamu. Eenyutu eenyun mo’ata? Ogeessi BBC kubbaa miilaa tilmaamuun beekamu Kiriis Saatan akkuma yeroo kaanii tilmaama isaa kaa’eera. Taphni Piriimer Liigii torbee 11ffaa kaleessa galgala jalqabameera. Eda Biraayitan Nootinhaam Forest waliin, Kiristaal Paalaas ammoo Woolvis waliin taphataniiru. Tilmaamni Kiriis Saatan tapha lamaaniyyu ilaalchisee hin dhugoomiin hafeera. Tapha Biraataniifi Nootinghaam gidduutti taphatamu Biraayitan ni mo’ata jedhee tilmaamus jarri walqixa bahan. Kan Kiristaal Paalaas fi Woolvis gidduutti taphatame ammoo walqixa ta’u jechuun tilmaamee ture Saatan. Taphichi garuu Kiristaal Paalaas 2-1 Woolvisiin mo’ateera.  Taphawwan torban 11ffaa hafan ammoo Saatan akka itti aanutti tilmaameera. Tapha Arsenaal Maanchester Siitii waliin taasise jedhamee eegame ammas yeroo biraatti darbeera. Taphni kun silaa hedduu kan eegamuudha. Sababiin isaa ammoo yeroo ammaa kana Liigicha tokkoffaafi lammaffaa ta'uun dursaa jiru. Arsenaal taphoota 10 keessaa 9 mo'achuun qabxii 27 qabatee dursaa jira. Maanchester Siitiin ammoo qabxii 23 qabatee lamaffaarra jira. Barnmaawoz fi Saawozhampitan Bifa deeggartoonni Barnmaawoz kamiyyu hin eegneen gareen kun ni mo'ata jedheen tilmaamma koo kaa'a. Barnimaawoz tapha kana ni mo'ata. Warri Saawozhampitan tapha West Haam waliin tureen qabxii tokko argachuun isaaniiyyu carraa qabeeyyii isaan jechisiisa. Barnimaawoz tapha Fuulhaam waliin taphataniin gooliin jalqabaa ajaa'iba turte. Tilmaama:  2 – 1 Bireentiford fi Cheelsii Chelsiin Dilbata darbe Aston Viilaa mo'ateera. Bireentiford irraa maal akkan eegu hin beeku. Tapha Biraayitan waliin taphatan irratti sararri duraa isaanii deebiyee cimeera. Cheesliin cimina gaariirra ta'uu baannaan, BIreentiford ammoo cimee taphannaan qabxii tokko argatu jedheen yaada. Tilmaama: 1 – 1 Liiverpuul fi West Haam Tibba kana Liiverpuul irraa mormii baayyee na qaqqabeera. Liiverpuul tapha Meenchester Siitii waliin taphate irratti sarara duubaa isaa baayyee cimaa ture. Liiverpul gara dandeettii isaatti deebiyaa akka jiru mirkaneessera. Sararri duubaa West Haam haphachuun ammoo tapha har'aa kana irratti Liiverpuul ni gargaara. Tilmaama: 3-1 Niiwukasil fi Evartan Niiwukasil Maanchester Yunaayitidiin Oltiraaford irratti mo'achuu dhabuun isaa carra dhabeessa ta'uu isaa mullisa. Ittisuudhaan jaboo kan turan yoo ta'u, carraa goolii Maan Yunaayitid irratti lakkoofsisuus uumanii turan. Amma maaliif sadarkaa ja'affaarra akka ta'an ifadha. T﻿aphawwan lamaan darban kan mo'aman warri Evartan, tapha kana irratti ni rakkatu jedheen yaada. Tilmaama: 2-0 Maanchester Yunaayitid fi Tootenhaam Maanchester Yunaayitid tapha Niiwukasil waliin taphatanirratti carraan waan isaan darbe natti fakkaata. Taphni Tootenhyaam dhimma biraati. Haarii Keen warra Tootenhaam carraa argannaan dandeettii goolii lakkoofsisuurra jira. Maan Yunaayitd ammoo akka ilkaan hin qabne torban darbe mul'ateera. Maan Yunaayitid Kiristaan Eriksaniin miidhamaan dhabuun isaa kan isa miidhu yoo ta'u, qaawwi uumamuu mala. Antooniyoo Konteen ammoo tooftaa deebiyanii haleeluutiin waan mo'atu natti fakkaata. Tilmaama: 1 – 3 Fuulham vs Aston Viilaa Warri Aston Viilaa tapha torban darbe Cheelsii waliin taphatan irratti hanga boqonnaatti gaarii turanillee, hanga dhumaatti garuu itti fufuu hin dandeenye. Leenjisaan isaanii Isteefen Jeraard dhiibbaa keessa kan gale yoo ta'u, deeggartoonni dugda itti galagalfataniiru. Kanaaf, tapha kanaan bu'aa gaarii eega. Fuulham fi Barnimaawoz tapha torban darbe taphataniin warri Fuulham akka malee cimoo akka ta'an argeera. Taphni kun walqixata ta'e jedheen tilmaama. Tilmaama:1 – 1 Leester vs Liidis Warri Leester taphataa isaanii dhiibbaa uumuu danda'u Jams Maadiisan sababa addabbiitiin hin argatan. kan Arsenaaliin mo'ataman irratti dabalee warri Liidsi tapha gaarii bara kana agarsiisaa jiraniin qabxii isaaniif malu argachaa hin jiran. Tapha borii kanaan kana haalli itti jijjiiran ni jiraata jedheen tilmaama. Tilmaama: 1-4	https://www.bbc.com/afaanoromoo/articles/cg61rlr3xkwo
politics	Magaala Dasee ilaalchisee wanti haaraan jiru maali?	Guyyootaaf dhiyeenya magaalaa Daseetti humnoota TPLF fi qaamolee mootummaa waliin qindaa'an gidduu lolli adeemaa kan jiru yeroo ta'u, har'as magaalittiitti dhukaasni meeshaa guddaa lubbuu namaa dabarsuun gabaafame. Magaalaa Daseetti dhukaasa meeshaa waraanaa guddaa humnoota TPLF irraa dhukaafameen lubbuun nama tokko darbuu Kantiibaa Itti aanaan magaalaa Dasee BBC'tti himan. Roobii kaleessaas haleellaan walfakkaataan raawwatamee kan ture yoo ta'u, hanga ammaatti namoonni nagaan sadii ajjeefamuufi namoota 10 irra miidhaan gahuu Kantiibaan Itti aanaan Dasee Obbo Sayiid Yooseef himaniiru. Haleellaan kun jiraattonni kutaalee Walloorraa sababa waraana adeemaa jiruun buqqa'an keessa qubatanitti akka ta'e himaniiru. Haleellaan har'aas bakka qubannaa buqqaatotaatti raawwachuu himan. Haleellaan har'aa naannoo sa'aa 10 dhukaafamuu himanii, lakkoofsa namoota madaa'anii hin ibsine. Guyyaa har'aa naannoo sa'aa saddeetiitti humnoonni TPLF magaala Dasee to'ataniiru jedhu tamsa'ee akka tureefi jiraattota magaalittii irratti naasuun uumamuu Obbo Sayiid himaniiru. Uummanni magaalichaa baqachuu eegalee akka tureefi ammaan tana garuu haalli guutummaan tasgabbaa'aan akka jirus dabalanii himaniiru. Humni TPLF dhiyeenya magaalaa Dasee ture barbadeeffameera jedhanii, ammaan tana humni kutamee hafe asittis achittis sagalee dhukaasaa dhageessisaa jira,'' jedhan. ''Magaalittii keessa humni raayyaa ittisaa gahaan jira'' jedhan Kantiibaa itti aanaan magaalaa Dasee. Magaalittiin eegumsa baayyee amansiisaarratti argamti jechuunis himan. Jimaata sa'aa booda humnoonni TPLF magaala Dasee to'ataniiru odeeffannoon jedhu miidiyaa hawaasaa gubbaa suuraan deeggaramee dhiyaachaa kan ture ta'uus BBC'n addatti madda walbaa irraa hin qulqulleeffanne. Raayyaa Ittisa biyyaan alatti, humni addaa Amaaraa, Faannoo fi jiraattonni bahanii magaalittii eegaa jiru jedhan Obbo Sayid. Sa'aa muraasa dura Amhara Media Corporation, ''magaalittiin ammallee sochii idilee keessa jirtii'' jechuun odeeffannoon magaalittiin qabamteetti jedhu dhara ta'uu gabaaseera. Gama kaaniin ammoo dura taa'aan TPLF Dabratsiyoon G/Mikaa'el (PhD), guyyaa lama dura ibsa kennaniin jiraattonni magaalota Daseefi Kombolchaa magaalaa dhiisanii akka hin baane waamicha dabarsun isaanii ni yaadatama. Dabrsatsiyoon jiraattota Daseefi Kombolchaan: ''Hin jeeqaminaa, magaalaas gadhiistanii hin bahinaa. Tasgabbaa'aa, ofii keessan rakkoof hin saaxilinaa jechuu barbaanna,'' jechuun gaafa Roobii ergaa dabarsanii turan.	https://www.bbc.com/afaanoromoo/oduu-59081813
politics	Qondaaltoti Huuti modelii hidda Itoophiyaa qabdu Yamanitti ‘sagaagalummaan’ himatan	Intisar al-Hammadi shamarree Yaman umrii ganna 20 yoo taatu, moodeliifi taatoo filmiiti. Intisar haatii ishee lammii Itoophiyaa yoo taatu, abbaan isheemmoo lammii Yamaniiti. Intisar qullaashi mul’isuufi‘’qoricha seeran ala qabattee argamte’’ jedhamuun qondaaltota garee mormituu Yaman Huuti jedhamaniin haala haqummaa hin qabneen himatamteetti jedhe jaarmiyaan mirga namoomaaf falmu Huuman Raayitis Wooch. Intisar himannaa irratti dhiyaate haaltullee, humnoota warraaqsa Huutiin  Sanahaatti Guraandhala darbe hidhamte. Abukaatoon ishee miidhaan qaamas ta’e arrabsamuun, akkasumaas fuulli ishee hidhamee dokimentii akka mallatteesitu dirqisiifamuu ishee eere. Abbootiin alangaa durbummaa qabaachuu mirkaneessuuf‘’qorachuuf wayita yaalu’’doorsifamuu ishee himeera. Abukaatoon Intisar al-Hammadi jaarmiyaa mirga namoomaaf falmu HRWtti akka himetti, galmee isheen ittiin himatamte akka hin ilaalle dhorkamee ture. Jalqaba ji’a kanaatti marroo lamaaf wayita mana murtiitti dhiyaattu ogeessi seeraa kun akka akka abukaatoo hin dhaabbanneef dhorkamees ture. Hammadiin modeelummaan ganna afuriif kan hojjatte yoo taatu, agarsiisa TV biyyattii lamarratti hirmaattee jirti. Suuran ishee otoo uffata mataatti hin aguugganne mul’isu yeroo tokko tokko intarneetiirratti maxxanfamuun duudhaa biyyatti akka diduutti lakkaa’amte. Abukaatoon ishee akka jedhutti, Hammadiin konkolaataan magaalaa Sanahaatti namoota biroo sadii wajjin otoo imaltuu finciltoota Huutin qabamte hidhamte. Sana booda fuulli ishee haguugamee gara Daarektoreetii Qorannoo Yakkaatti geeffamte. Otoo namoota biroo wajjin wal hin argiin guyyoota 10’f addatti fo’amtee hidhamte. ‘’Bilbilli ishee irraa fudhatame, hojiin moodelii ishee akka naamusa cabsuutti ilaalamuun qondaaltoti Huutii akka dubartii sagaagaltuutti fudhatan,'' jedhe abukaatoon ishee. Huutiin bara 2015 irraa kaasee waraana Yaman keessatti mootummaa biyyattii sadarkaa idil-addunyaatti beekamtii qabuun lolu, dhimma kanarratti yaada hin kennine. Akka HWR jedhutti, Hammadiin fuulli ishee haguugamee dookimentootarratti akka mallatteessituuf dirqisiifamuu gartuu mirga namoomaaf falmaniifi ogeessa seera mana hidhaatti ji’a Eblaa darbe ishee dawwatanitti himte. Ragaan sun ‘’yakkoota hedduu akka amanteetti’ kan gabaasudha. Bitootessa keessa Hammadiin mana hidhaa Sanahaatti argamutti wayita dabarfamtu waardiyoonni ‘’sagaagaltuu’’fi ‘’garbittii’’jedhanii sababii isheen hidda dhalootaa Itoophiyaa qabduuf arrabsaa turanii jedha abukaatoon ishee. Abukaatoon ishee akka jedhutti, abbootiin alangaa akka durbummaan ishee qoratamu dirqisiisuu erga Aminast Intarnaashinaal ibsa himatamuu ishee balaaleffatu baase booda otoo hin gaggeeffamiin hafe. Dhaabbanni Fayyaa Addunyaa ‘qorannoon durbummaa’’saayinsawaa akka hin taaneefi sarbamiinsa mirga namoomaa ta’uu ibseera. Baha giddugaleessaatti Daarektarri Ittaanaan HRW Maayikil Peeji, mana hidhaa keessatti sarbamiinsi mirgaa Intisar al-Hammadi irra qaqqabe sabamiinsa mirgaa qondaaltota biyyatti Yaman keessatti qaqqabsiisaa jiran agarsiisu jedhaniiru.	https://www.bbc.com/afaanoromoo/oduu-57671474
politics	Tiraamp nagaa dhaammate, 'wanta hojjechuuf as dhufne hojjenneerra' jedhe	Pireezidantiin US Donaald Tiraamp aangoo gadhiisuun dura haasaa xumuraa taasiseen “wanta hojjachuuf as dhufne hojjenneerra, dabalataanis hedduu hojjenne,” jedheera. Haasaa daqiiqaa 20 'Youtube' irratti gadhiifameen “lola cimaa fi ulfaataa loleera…sababiin isaa kana akkan godhuuf na filattani,” jechuun dubbateera. Tiraamp bu’aa filannoo Sadaasaa darbee kan Joo Bayidan itti injifate hin simanne ture. Haasaa isaa kanaan garuu bulchiinsi haaraa akka milkaa'uuf ni kadhannaaf jedhe. Joo Baayidan Roobii (har’a) pireezidantii ta’uun ni muudama. Jala bultii sirna muudamaa isaa Baayidan lammilee US 400,000 dhibee Covid-19 lubbuu isaanii dhabaniif yaddannoo biyyaaleessa raawwate. Kibxata galgala namoota dhibee kanaan lubbuu isaanii dhaban yaadachuuf duungoon 400 Waashigtan DC, gamoo Lincoln Memorial duratti ibsameera. Guyyootiin xumuraa bulchiinsa Tiraamp kan yaadatamu hokkora deeggartoonni isaaa US Kaappitool humnaan seenuun kaasaniinidha. Hokkora kana kakaasuun aangoorraa akka kaafaman kana himataman Tiraamp seenaa Ameerikaa keessatti pireezidantii al lama aangoorraa akka kaafaman himataman ta'aniiru. Yoo kan itti murtaa'u ta'e lammata akka sadarkaa kamittuu aangoo mootummaaf hin dorgomne dhorkamuu malu Donald Tiraamp haasaa isaa xumuraa kanaan maqaa pireezidanti aangoo irraa fudhatu takkaayyu hin kaasne. “Hokkorri siyaasaa haleellaa wantoota nuti akka lammilee Ameerikaatti kabajnu irratti taasifamudha. Kun fudhatama hin qabu” jedheera. Haasaa isaa kana irratti Tiraamp bulchiinsi isaa “seenaa addunyaa keessatti diinagdee isa guddaa” ijaareera jedhe. Gabaan qoodni ykn sheeriin dhaabbilee US (stock market) weerara koronaavayirasii irraa bayyaannateera jedhe. Ta’us garuu diinagdeen biroo rakkoo keessa jiru. Muddee keessa namootni hojii irraa ari’amuun isaanii bu’aa hojii irratti dhiibbaa uumeera. “Ajandaan keenya wa’ee bitaa ykn mirgaa hin turree, waa’ee Ripaablikaanii ykn Dimokraatii hin turre, kan ture garuu waa’ee waan gaarii biiyyattidha, kun ammo wa’ee guutttumaa biyyattiidha,” jedhe. Aangoo yeroo gadhiisuutti sadarkaa fudhatamummaa (approval rate) %34’n yoo ta’u, kun seenaa pireezidantoota aangoo gadhiisanii keessatti isa xiqqaadha. Sirna kakuu raawwannaa Joo Baayidan irratti kan hin argamne Donaald Tiraamp kana gochuun seenaa Ameerikaa keessatti nama lammaffaadha.	https://www.bbc.com/afaanoromoo/oduu-55729336
sports	Waancaan Addunyaa dubartootni qofti taphachiisaniifi kan jalqabaa ta'e har'a gaggeeffama	Waancaa Addunyaa Kaataar keessummeessaa jirturratti tapha ramaddii Kamisa halkan Kostaarikaafi Jarman taasisan yeroo jalqabaatiif murteessitoota kuubbaa miilaa hundi isaanii dubartoota ta’aniin gaggeeffama. Isteefaanii Firaapaart ammoo Waancaa Addunyaa dhiirotaa irratti haadha murtii ta’uudhaan dubartii jalqabaa taati. Haati murtii lammii Firaans taate kun Kibxata darbe tapha Meksiikoofi Polaand taphatan irratti murteessituu afraffaa ta’uudhaan dorgommirratti dubartii murteessituu kubbaa miilaa jalqabaa jedhamteetti. Firaapaart dorgommicha dura taphicha ilaalchisuun BBC Sport irratti, “dhiibbaa isaa ni beekna,” jechuun dubbatteetti. “Kanaaf jecha garuu waan of jijjiirru natti hin fakkaatu. Tasgabbaa’uu, xiyyeeffannaa kennuu, qalbiifi waa’ee miidiyaafi waa’ee dhimma biroo heddu yaaduu dhiisuun dirreedhuma irratti fuulleffanna,” jette. Tapha Kamisa Sadaasa 1, 2022 istaadiyoomii Al-Baayit irratti gaggeeffamu kanarratti Firaapaartii gargaaruun haadhotii murtii kan ta’an lammii Biraazil Nuuzaa Baak fi lammii Meksiikoo Kaaren Diyaaz ta’u. Sababa dubartummaa isheetiif taphattoota irraa, leenjistoota ykn deeggartoota irraa yaadni kennameefiif yoo ta’eef kan gaafatamte Firaapaart, “[murteessituu] ergan jalqabee kaasee gareewwan, kilabootaafi taphattoota irraa deeggarsa argachaan jira. ''Yeroo hunda istaadiyoomii keessatti simannaan waan naaf taasifamuuf akka nama kamiyyuu tapha murteessu tokkoottan of ilaala. Ammallee wanti wal fakkaatu akka na eeggatuun yaada,” jechuun deebiste. Firaapaart bara 2020 tapha Chaampiyoons Liigii dhiirotaa irratti haadha murtii ta’uun dubartii jalqabaa taateetti. Murteessituun kubbaa miilaa umuriin ishee waggaa 38 ta’e kun, bara 2019 ammoo tapha Suuppar Kaap Liiverpuuliifi Chelsii gidduutti ture irratti taphachiisuunis dorgommiiwwan Waldaa Kubbaa Miilaa Awurooppaa dubartii taphachiisuu dandeesse jalqabaa taateetti. Dubartoota Waancaa Addunyaa Kaataar kana irratti haadha murtii akka ta’anniif filataman sadii keessaa tokko lammii Ruwaandaa Saalimaa Mukaasaangaa ishee tokkodha. Walumaa galatti murteessitoota 36 Waancaa Addunyaa Kataar kana taphachiisan keessaa dubartoonni afur jiru. Dorgommiin Waancaa Addunyaa erga jalqabamee torban lama guutaa jiru kun taphani ramaddii Jimaata boruu xumuramanii, dorgommiin mo’anii darbuu ammoo ni jalqabama. Waancaan Addunyaa yeroo jalqabaatiif addunyaa Arabaa keessatti qophaa’e kun murteessitoota dubartootaatiin taphoonni gaggeeffaman jiraachuu qofa osoo hin taane, taateewwan ajaa’ibsiisoo adda addaa irratti mul’ataniiru. Waancaan Addunyaa kun gammoojjii Kaataar keessatti kan gaggeeffamu waan ta’eef, waqtii kanaan dura itti gaggeeffamaa tureen yeroo adda ta’etti gaggeeffamaa jira. Keessummeessuu dogommii hanga ammaa jiruun dolaara biliyoonotaan baastee qophii guddicha addunyaa kanaan Kaataar milkaa’aa akka jirtu himama.	https://www.bbc.com/afaanoromoo/articles/c0vqzq1dxz0o
politics	Hokkorri Afrikaa Kibbaatti dhalate daldaltoota Itoophiyaa achi jran yaaddesse	"Pireezidantiin duraanii Afrikaa Kibbaa Jaakoob Zuumaa hidhamuu hordofee hokkora biyyattii keessatti dhalateen daldaltootni lammiilee Itoophiyaa achi jiraatan yaaddahuu BBC'tti himan. Hojii daldalaarratti kan bobba'e Daawwit Tawaldamadihiin magaalaa Johaanisbarg daandiiwwan GP fi Biiroo jedhaman irratti daldaltootni Itoophiyaa hedduun haleellaan akka irra hin geenye sodaachuun Wiixata manneen daldalaa isaanii cufanii ooluuf dirqamuu hima. Daawwit akka jedhutti Dilbata darbe naannoodhuma walfakkaatutti haleellaan yoo raawwatu manneen daldalaa baqattoota Itoophiyaa fi biyyoota biroof poolisiin eegumsa godheera. Afrikaa Kibbaatti koree hooggansa Waldaa walta'iinsa lammiilee Itoophiyaa kan ta'e Niguus Tamasgeen naannoon daldalaa lammiilee Itoophiyaa, Eertiraa, Paakistaanii fi lammiilee biroo Wiixata cufaa ooluu hima. ''Naannoo Niiwkaastil lammiilee Itoophiyaa lamarratti haleellaan raawwateera. Miidhamni isaanii garuu jabaa miti. ""Har'a naannoo Soweetoo hokkorri waan jiruuf hawaasni daldalaa mana daldalaa isaa cufeera. Kaleessa halkan Darbaanitti manneen daldalaa saamamaa bulan, konkolaataanis gubachaa ture'' jedhe Niguus Wiixata bilbilaan yoo dubbifnu. Miidhamni guddaa jedhamu hawaasa daldalaa Itoophiyaarra akka hin qaqqabnes dubbateera. ''Kaleessa habashoonni of irraa ittisuuf jecha gara dhaabbata isaaniitti bahaniiru. Kana duras akka isaan saaman muuxannoo isaa qabu waan taheef. ""Saamichaaf akka dhufan waan beekaniif. Wal ajjeesuun waan dhufuuf poolisiinis uummata keenya gargaaruun saamicha irraa ooluu danda'eera.'' Mootummaa waliin yeroo wal dhabdee keessa galan sababa godhachuun baqattootni nuuf haa bahan jechuun itti fayyadamuun saamu jedha Niguus. Gara kominiitii, imbaasii fi pooliisi deemnee yeroo gabaasnu deebiin kennan gaariidha. Garuu hojiitti yeroo jijjiiran rakkoo hedduutu jiras jedha. Pireezidantiin duraanii Afrikaa Kibbaa Jaakoob Zuumaa hidhamuu hordofee hokkora dhalateen manneen daldalaa saamamanii gamoowwan ibiddaan gubachaa jiru. Mootummaan Afrikaa Kibbaa hokkora kana tasgabbeessuuf humni waraanaa akka bobba'u ajajeera. Hokkora torbee darbe eegalee itti fufe kanaan yoo xiqqaate namootni jaha ajjeefamanii, 200 kan ta'an to'annoo jala oolaniiru. Pireezidantiin duraanii biyyattii Jaakoob Zuumaa bara pireezidantummaa isaanii malaammaltummaa raawwatan shakkii jedhuun qorannoo irratti eegalame irratti seera mana murtii eeguu dhabuun balleessaadha jedhamaniiru. Beellama mana murtii dhimma isaanii qoraturraa hafuu isaaniif adabbiin ji'oota 15 kan itti murame maanguddoon ganna 79 Zuumaan, isa maalaammaltummaan himataman, yakkicha hin raawwanne jedhanii ofirraa ittisuun torbee darbe poolisiitti harka kennatan. Magaala Johaanisbargi keessatti hojii daldalaan kan jiraatan aadde Ma'aazaa Tasfaayee hokkora dhalateen walqabatee haalli sodaachisaa fi yaachisaan uumameera jedhan. Jeequmsa, saamichaa fi qabeenya gubuun bakka hedduutti akka dhalatee fi daandileen mormitoota gommaa gubaniin cufamee akka tures dubbatu. Sabaa himaaleen biyyattii qabeenya hokkora kanaan manca'e walitti aansanii gabaasaa akka jiranii fi lammiileen Itoophiyaa mana daldalaa isaanii guyyaa lamaaf cufanii oolus himaniiru. Lammiileen Itoophiyaa achi jiranii fi miidiyaaleen Johaanisbarg caala Darbaanitti miidhamni cimaan gaheera jedhu jedhan. Hokkorri kamuu yeroo dhalatu sana sababeeffatee miidhamni kan gahu hawaasa isa baqataa irrattii jedha Nigus. Hokkorri akka kanaa akka dhalachuu danda'u guyyoota muraasa darban dubbatamaa waan tureef daldaltootni Itoophiyaa meeshaalee isaanii mana daldalaa keessaa kan baafatan akka turanis ni hima. ''Har'a haleellaan akka raawwatu miidiyaa hawaasaa gubbaatti waan ibsameef haawasni Itoophiyaa hedduun manaa hin baanes"" jedha. To'annoo Koronaaf jecha tarnkaanfiin fudhatame hokkora ammaa kanaan walqabatee diinagdee hawaasaa Itoophiyaa akkaan akka miidhus Niguus dabalee himeera. Guyyaa kaleessaa manneen daldala konkolaataa lammiilee Naayijeeriyaa fi manneen daldalaa biroon haleelamaniiru jedha Daawit. ''Kaleessaa lammiileen Itoophiyaa ori'anii mana daldalaa isaanii eeguuf bahan. Poolisiinis isaan gargaare. Amma dura garuu Poolisiinis rakkoo uuma ture.'' Johaanisbargi keessatti rakkoon akkasii waan baratameef yeroo mara of eeggannoon sochoonas jedha. Amma dura lammiilee Itoophiyaa dabalee lammiilee ormaa irratti haleellaan irra deddeebiin raawwatamaa ture. Baqattootni yoo miidhaman hawaasni idil-addunyaa mootummaa Afrikaa waan gaafataniif mormitootni baqattoota haleelus jedha."	https://www.bbc.com/afaanoromoo/oduu-57811741
sports	Rakkoo Misaa'elaa Kuubaa bara 1962 raawwatee asitti, balaan nuukileraa  cimaan mudachuu mala- Joo Baayidan	Dhumaatiin nuukileraa cimaan bara 1962 Kubaatti mudateen booda ammas badii cmaan raawwatamuu akka malu pirezidantiin Ameerikaa Joo Baayidan akeekkachiisan. Akka Aab Baayidan jedhanitti, Vilaadmiir Putiin erga biyyi isaanii lola Yukireen waliin taasisan irratti injifannoo dhabdeen booda, nuukilara tooftawaa (tactical) fayyadamuuf jirra gaafa jedhu kan “qoosaa miti.” Kana hordofuunis Puutiin maali gochuu danda’u “isa jedhu baruuf hordofaa turre,” jedhan. Ameerikaa fi Gamtaan Awurooppaa yaada Puutiin nuukilaara fayyadamuu danda’u jedhu sirriitti ilaalamuu akka qabu himanii turan. Haata’u malee, gorsaan dhimma nageenya biyyaalessaa Ameeriikaa Jeek Suulivaan torbee darbe akka jedhanitti, Raashiyaan meeshaalee nuukileraa fayyadamuuf dhaadattus, qophii taasisaa jiraachuu wanti agarsiisu hin jiru. Ji’oota darban keessas Raashiyaan yoo waraana kanaan gara mo’amuutti deemte, meeshaalee waraanaa badii jumlaa geessisan fayyadamuu dandeessi jechuun anga’oonni Ameerikaa akeekkachiisaa turani. Haalli jiru ammoo Yukireen naannolee afran Raashiyaan kankoo ta’aniiru jettee irraa fudhachaa akka jirtudha. Akka Baayidanitti, sababni Puutiin qoosaa hin jiran jedhanii itti amanan, humni waraanaa isaanii waraana kanarratti rakkoo keessa waan seeneefi. Erga balaan misaayelaa Kuubaa bara 1962tti mudatee asittis yeroo jalqabaaf meeshaaleen waraanaa badii jumlaa geessisan dhukaafamuu malu. “Erga Keeneediin asitti dhumaatiin nutti danqamee hin beeku,” jedhani Aabba Baayidan. Bara 1962 wayita Joon F Keeneediin US’n bulchaa turanitti, Niikiitaa Kiruusheeviin kan durfamaa turte Raashiyaan, Kuubaa keessatti meeshaalee nuukileraa hiriirsuu ishee hordofuun biyyoonni lameen waraana hamaa keessa seenuuf xiqqootu isaan hafee ture. Akka ogeeyyiin jedhanitti, yeroon sun addunyaan waraana nuukileraa hamaa ta’e keessa seenuuf qarqararra kan itti geessee turtedha. Ameerikaan Jaappaan keessatti meeshaa nuukileraa fayyadamuu ishee kan eeran Puutiin, daangaa Raashiyaa eegsisuuf waan fedhe nifayyadamna jedhaniiru. Kunis dhageettii biyyoota Lixaa keessa seenuu hin hafne, akka eeditarri BBC Raashiyaa ibsutti.	https://www.bbc.com/afaanoromoo/articles/crgd46rdd0lo
sports	Murteessaa kubbaa miilaa ganna 16 Zaambiyaatti ijoo dubbii tahe	Murteessaan kubbaa miilaa ol adeemaan Zaambiyaa keessaa erga tapha gaggeessee booda, qalbii namoota hedduu hawwate. Raafaa'el Mibotelaa kan umriinsaa ganna 16 tahe, umuriisaa 13 eegalee murteessaa kubbaa miilaa ta'ee hojjetaa jira. Garuu guyyaa Roobii erga tapha michummaa kilaboota Zesko Yunaayitid fi Forest Rangers gaggeesse booda, biyyattiitti gurra horateera. Miboteelaan BBCtti, duraan taphataa tahuu barbaadaa turuu himuun, tahus miidhaa koronyoo isaarra ganna sadiin dura qaqqabeen karoorasaa kana akka jalaa hambise dubbata. ''Fedhiinkoo murteessaa tahuu kan jalqabe ganna sadiin dura erga taphoota gareewwan akkaadaamii akka gaggeessu ergan gaafatame boodadha. Gaaf tokko, tapha hawaasummaa jaarsoliin taphatan irratti akkan murteessu na affeeran. Namuu gama kanaan akkan dandeettii qabu waan baran natti fakkaate,'' jedhe. ''Murteessaa tahuu kootti] baay'ee itti gammadaan jira, sababni isaas ergan koronyookoo miidhamee booda taphachuu waan hin dandeenyeef.'' Kilaboonni pirimeer liigii Zaambiyaa isa olaanaa keessa jiran, tapha akka gaggeessuuf isa waamuusaanitti qiliixameera jedha saafelli ganna 16 kun. ''Ani gammadoodha, garuu yeroo taphaatti yoon dogoggora hojjedhe irraan baradheen of jajjabeessa. Qaama taphaati. Namni dogoggora hin hojjenne hinjiru,'' jedha. Taphni dhiyeenyatti taasise kun haga ammaatti isaaf isa olaanaa tahuu eeruun, Waldaan Kubbaa Miilaa Zaambiyaa deeggaruun akka isa guddisu abdii qaba. ''Of tasgabbeesseen seene. Takka dirree ergan seene umurii koos tahe, taphattoota gurguddoo hin ilaalu. Ittigaafatamaan taphichaa anadha!.. Gaafan barumsakoo fixu akka Jaani Sikaazwe [Murteessaa Fifa Zambiyaarraa] ta'uun fedha.'' Harmeesaa wajjin kan jiraatu Mibotelaan, barnootasaa addaan kute itti fufuun, boodarra murteessaa tahuutti xiyyeeffachuu barbaada. ''Maatiin koo ana wajjin jiraachaa hin jirani. Yeroo ammaa kitaabilee, yuniformiifi waantota barbaachisan biroo waanin hin qabneef, mana barumsaa deemaa hin jiru,'' jedha ol adeemaan kun. Garee miidiyaa kilaba Zeskoo Yunaayitid irraa kan tahe Desmoond Kaatongo BBCtti akka himetti, kilabnisaanii gurbaan kun tapha Roobii taasifame kana gaggeessuuf amantii irraa qabaachuu isaanii dubbata: ''Gareen teeknikaa kilaboota lamaanuu gahumsa murteessummaa inni qaburratti shakkii hin qaban ture. Taphoota akkanaa gaggeessuun muuxannoofi maqaa gaarii waan horateef,'' jedha Desmoond. Dabaluunis: ''Gurbaa saafelaa hawwii murteessaa tahuu qabu arguun hedduu nama gammachiisa. Kanneen umuriisaatti argaman kaan Liyoonel Mesii, Ronaaldoo ykn Enook Miwepu tahuu hawwu taha.'' ''Murteessitoonni [kubbaa miilaa] namoota hedduu akka Mibotelaaf madda kaka'umsaa tahuu danda'u. Gurbaan kun Waldaa Kubbaa miilaa naannootti argamurraa otoo leenjii argate waan dansaa ta'a. Kuniin Zaambiyaaf fakkeenya milkaa'inaati,'' jedhe.	https://www.bbc.com/afaanoromoo/oduu-56541365
health	Koroonaavaayiras: Beeljiyemitti hakiimoonni Covid-19n qabaman hojii akka itti fufan gaafataman	Ogeessoti fayyaa Beljiyeem magaalaa Liij lakkoofsi dabalaa waan dhufeef koronaavayirasiin yoo qabamanis hojii akka itti fufaniif gaafataman. Ogeessotti fayyaa harka sadii achii jiran sababa Covid-19n qabamaniif hojiirra hin jirani. Amma hospitaalonni 10 hojjattonni isaanii fayyaa isaani koronaavaayirasiin qabamanii garuu mallattoo dhukkubichaa hinqabne hojii akka itti fufan gaafataniiru. Guyyaa muraasa keessatti tajaajilli hospitaalaa addaan cituu isaarra hojiitti deebi’uu malee, filannoo akka hin qabne hogganaan Waldaa Ogeessota Fayyaa Beljiyeem BBCtti himaniiru. Dr Filippee Devoos carraan vaayirasichaa gara dhukkubsatootaatti dabarsuu akka jiru ni hubatu. Magaalaa kana keessatti namoota sadii koronaavayirasiif qorataman keessaa tokko vaayirasiichi irratti ni argama. Hospitaalonni dhukkubasattoota gara hospiitaala biraatti dabarsaa fi wal’aansa baqaqsanii hodhuu hatattamaa hin taanee hambisaa jiru. Kunis kan taasifamuu eegale erga Ministirri fayyaa biyyatti Firaank Vandenbirok, tatamsa’inni vaayirasichaa biyyattiitti ‘akka lolaatti’ baayyachaa jiraachuu fi “kana booda waanta uumamaa jiru” anga’oonni to’achuu hin danda’ani jedhaniiti. Manneen ispoortii fi bishaan daakaa magaalaa gudditti Biraasilsi keessatti cufamanii kan jiran yoo ta’u, maneen daldalaa ammoo galgala saatii lamatti cufamuu qabu. Bakkeetti ammo maaskii uuffachuun dirqamadha. Qajeelfamootni kun hanga Sadaasa 19tti hojiirra ooluu itti fufu. Murteen kun kan dhufe yeroo mootummoonni biyyootii Awuroppaa tatamsa’ina vaayirasichaa akka haaraatti dhufe to’achuuf yaalanittidha. Ibsa miidiyaaleef Wiixata kennan irratti qondaaltoonni Dhaabbata Fayyaa Addunyaa (WHO) tatamsa’ina haaraa kana loluuf aardiicha guutuu irratti imala dhorkuu, ajaja mana turuu baasuufi, sochii guutummaatti ugguruun barbaachisaa ta’u mala jechuun yaada dhiyeessaniiru. “Amma Awurooppaa keessatti vaayirasichi nu dursaa jira, bira darbiif wanta goonu irratti ariitii dabaluun nu barbaachisa,” jechuun WHO’tti hogganaan yaalii hatattammaa Dr Maayik Raayan akeekkachiisaniiru. Xaaliyaan kan Bitootessa keessa hedduu vaayirasichaan rakkachaa ture, amma lakkoofsa dhibamtootaa hir’isuuf manneen ispoortii, tiyaatiroota fi bakkeen bishaan daakaa dhorkiteetti. Dilbata darbe kana qofa biyyattii keessatti namootni haaraan 21,200 vaayirasichaan qabamaniiru. Mootummaan Xaaliyaan lakkoofsi dabalaa dhufuun isaa tajaajilaa fayyaa irratti dhiibbaa uumaa akka jiru akeekkachiisuus, Ministirri Muummee Juseeppe Kontee garuu guutummatti sochii dhaabuun garuu dinaagdee biyyattiif balaadha jedhaniiru.	https://www.bbc.com/afaanoromoo/oduu-54701803
health	Meeksikootti dubartiin abbaan warraashee Covid-19n obba'e, bakkasaa bu'uun kantiibaa taate	Meeksikoo kutaa biyyaa Sinaalowaatti kantiibaan magaalaa koroonaavaayirasiin qabamuun lubbuu erga dhabanii booda, haati warraasaanii bakka bu'uun akka tajaajiltuuf filatamte. Piyer Angilii Kaamaachoo, haga filannoo dhufuutti, abbaa warraasaanii bakka bu'uun kantiibaa tahu. Manni maree Bulchiinsa Sinaalowaa, dubartii kanaaf sagalee caalmaa kennuun dabarsuun isaa gabaafameera. Abbaan warraashee kantiibaa ture, namni ganna 46 Kaarloo Maariyoo Ortiz, ijoollummaasaaniitti yaalii bakka buusuu kalee kan taasisan yogguu tahu, warreen vaayirasichaaf saaxilamoodha jedhama keessaa turan. Torban dabarsine keessa lubbuu dhaban. Kaarloo Maariyoo lubbuun isaanii darbuu dura, marroo lammaffaaf filmaata irra aananii, Kutaa biyyaa Sinaalowaatti bulchiinsa magaalaa Saalvaador Alvaaraadoo jedhamtu kantiibaa tahuun tajaajilaa turan. Galmee lakkoofsa uummataa ganna lamaan dura godhameen, bulchiinsi kun baayyina uummataa 80,000 qabdi turte. Abbaa warraasaanii lubbuu dhaban bakka kan bu'an Piyer Angilii Kaamaachoo gannisaanii 40 oggaa tahu, Meeksikoo keessatti waajira mootummaa nageenya hawaasummaa keessatti hojjetaa turte. Aadde Kaamaachoo, haga filmaatni mana qopheessaa Onkololeessa bara 2021tti gaggeeffamutti aangoo kana qabattee turti. Iddoo abbaa warraashee bu'uun tajaajiluuf filatamuusheetti kabajaan akka itti dhagahamu dubbatteetti. Weerarri koroonaavaayiras erga eegalee biyyoota haalaan miidhaman keessaa ka taate biyya Meeksikootti, haga ammaa namoonni 847,000 ol vaayirasichaan qabamaniiru. Kanneen 86,000 ol tahan ammoo obba'aniiru.	https://www.bbc.com/afaanoromoo/oduu-54589228
politics	Waraana Tigraay: Dhimmi 'loltoota Itoophiyaa Tigraayitti booji'amanii' maal jedhame?	"Loltoonni Raayyaa Ittisa Biyyaa Itoophiyaa lola irratti humnoota Tigraayiin booji'aman jedhaman Jimaata magaalaa Maqalee keessa akka uummataan daawwataman taasifameera. Kuni kan ta'e humnoonni TPLF kan motummaan shororkeessaa jedheen fi kan baatilee saddeetiif mootummaa Itoophiyaa waliin lolatti turan Wiixata darbe raayyaan erga bahee booda magaalaa gudditti Tigraay Maqaleetti deebi'uu hordofeeti. Raayyaan Ittisa Biyyaa Itoophiyaa deebii kenneen loltoonni isaa booji'amuun oduu sobaa ta'uu kana dura BBC'tti himeera. Guyyaa kaleessaa miidiyaa biyyaalessaaf deebii kenneen 'waraanni afaan qawwee ummatatti hin garagalchu jedhee ummatatti harka kenne jira' jechuun garuummoo dhaabni TPLF ololaaf itti dhimma bahaa jira jechuun himateera. Loltoonni booji'aman jedhaman uffannaa dambii Raayyaa Ittisa Biyyaa Itoophiyaa kan uffatan yoo ta'u, eenyummaa loltoota kanaa BBC'n addatti mirkaneessuu hin dandeenye. Mootummaan Itoophiyaa deeggarsi namoomaa danqaa malee akka dhaqqabuu fi qonnaan bultoonni waqtii gannaa hojii qonnaa akka hojjetaniif jecha dhukaasa dhaabuu labse. Paarlaamaan Itoophiyaa shororkeessaadha jechuun kan labse TPLF gama isaan, loltoonni mootummaa federaalaa Itoophiyaa lola irratti injifatamanii naannicha gadi dhiisuuf dirqamani jedha. Akka gabaasni 'The NewYork Times' jedhutti, Jimaata gara magaalaa Maqalee kan deebi'e hogganaan TPLF Dabratsiyoon Gabramikaa'el loltoonni isaa loltoota Raayyaa Ittisa Biyyaa Itoophiyaa 6000 ol booji'aniiru. Loltoonni booji'aman jedhaman kunneen kaampii waraanaa itti hidhamanii turan Maqalee irraa kiiloomeetira 75 fagaatee argamu irraa guyyaa afur miilaan deemuun Jimaata magaalattii gahan. Wayita magaala keessa tarree galanii deeman, jiraattonni magaalattii karaa qarqara dhaabbatanii iyyaa fi harka walitti rukutuun gammachuu isaanii ibsataa turan. Loltoonni kun magaalaa Maqalee mana hidhaa guddaa tokko keessatti hidhamanii kan jiran ta'uufi ajajootaan ala loltoonni idilee akka gadi dhiifaman Dabratsiyoon ''The NewYork Times'tti himee jira. Suuraalee fi gabaasaaleen loltoota booji'aman jedhamanii marsaalee hawaasaa fi miidiyaalee idileen bahaa jiran gaaffilee hedduu kaasaa jira. Dhuguma kunneen loltoota raayyaa ittisa biyyaatii? Waraanni kun hundi akkamiin booji'amuu danda'e? Waraanni Itoophiyaa injifatamee moo tooftaaf Maqalee gadi dhiise? fi kkf gaaffilee namootni marsaalee hawaasaa irratti gaafachaa jiranidha. Xiinxalaa fi ogeessi seeraa Awwol Aloo gabaasa 'The NewYork Times' eeruun ""…mata dureen gabaasa kanaa qofti - 'Humnoonni Tigraay loltoota Itoophiyaa magaalaa guddoo naannichaa keessatti hiriiraan uummataaf agarsiisan' kan jedhu - mootummaan akka aangoo gadi dhiisu kan godhu ture"" jedha. ""Miidhaan ija addunyaa duratti maqaa gaarii dhaabbilee biyyattiirra gahaa jiru kan nama dhukkubsu,"" jedhe Awwol yaada twitter irratti barreesseen. Mootummaan Itoophiyaa haala gaaffilee ka'aa jiraniif deebii kennuu fakkaatuun fuula Feesbuukii koreen labsii muddamaa naannoo Tigraay Odeeffannoo ittiin keenna ture 'Ethiopia State of Emergency Fact Check' jedhamu irratti, Raayyaa Ittisa Biyyaa irratti ololli maqa balleessii raawwatamaa jiraachuu ibseera. ""Raayyaan Ittisa Biyyaa ergama seera kabachiisuu itti kenname sirnaan bahateera, ta'us haleellaa gareen shororkeessaa uummata nagaa dahatee irratti raawwateen haarsaa kafaleera,"" jedhe. Akka ibsi kun jedhutti Raayyaan Ittisa Biyyaa seeraa fi naamusaan waan buluuf uummatatti dhukaasuu dhiisee haarsaa kafale. ""Haarsaa Raayyaan Ittisa Biyyaa kafale kana gareen shororkeessaa akka waan mo'amee fakkeessee olola sobaaf oolfate,"" jedhe ibsi Sanbata bahe kun. Ibsichi waa'ee loltoota booji'aman jedhamanii ifatti waan jedhe hin qabu. TPLF Maqalee seenuun guyyoota muraasa dura lola jajjabaa loltoota Itoophiyaa waliin godheen loltoota kumaatamaan lakkaa'aman 'hojiin ala gochuu' ibsaa ture. Dubbi himaan Raayyaa Ittisa Biyyaa Itoophiyaa koloneel Geetinnat Adaane lola Tigraay keessatti adeemaa tureen loltoonni isaanii haarsaa kafalaa akka turan himuun, loltoonni booji'aman jedhamanii suuraan isaanii marsaalee hawaasaa irratti gadi dhiifame garuu soba jedhanii turan. TPLF uffata dambii Waraana Eertiraa fi kan Itoophiyaa warshaa huccuu Almaadaatti omishee ittiin yakka hojjechaa ture jedhan qondaalli kun. Jimaata erga loltoonni booji'aman jedhaman daandiiwwan magaalaa Maqalee keessa hiriirfamanii uummatatti agarsiifamanii booda Raayyaan deebii kenneen dhaabni TPLF ololaaf itti dhimma bahaa jira jedheera. ''Ummata hin rukunnu jedhanii jaalonni keenya sadarkaa gidduu jiran lubbuu isaanii of balleessan'' jiru jechuun Daarektarri Sabqunnamtii Raayyaa Ittisaa Koloneel Getinnat Adaana miidiyaa biyyaalessaa, ETV'tti himaniiru. ''Miseensonni waraanaa afaan qawwee ummatatti hin galagalchinu jedhanii ummataaf harka kennan akka jiran ni beekna.'' Isa baay'ee jedhamu irrattis 'lakkoofsa ol kaasanii dubbachuun amala isaaniiti' jechuun balaaleeffatan. ''Hojii piroppagaandaaf akka oolchaa jiru beekuun ni danda'ama.'' ''Waraana keessa du'uun, ajjeesuun akkasumas booji'amuun ni qunnama. Osooma ta'e akkana gochuun maaliif barbaachise? Nuyi yookiin mootummaan maaliif akkana gochuu dhiise?'' jechuun gaafatu. Kanaanis, dhaaba TPLF seeraafi safuuf hin bitamne jechuun himatu. Mootummaan garuu akkatti boojuu qabatu ''sirriitti beeka'' jechuun himan. ''Lammata akkaataan raayyaan keenya magaalota Tigraay keessumaa Maqaleedhaa bahe beekama. Ummanni Maqalee sirriitti beeka. Dhukaasa tokko malee akka bahe ummanni argeera. ''Waraanee injifadheeni akka hin jenne akkatti baane ummanni argeera. Gammoojjiitti lolaan ture, waraanni booji'e kunoo jedhee ummata gowwomsuufi itti fayyadamaa jira,'' jechuun himatan. ''Inni moo'e baay'ee osoo hin dubbatiin inni mo'ame garuu mo'amuu isaa dhokfatuuf mo'eera jechuuf carraaquun garee kanarraa waan eegamudha,'' jechuun dubbatan. Qondaalli kuni waraanni Itoophiyaa yeroo ammaa ga'umsa gaariirra jiraachuu ibsaniiru. Mootummaan Itoophiyaa lola Tigraay irratti loltoonni fi namootni nagaan hedduun ajjeefamuu ibseera. Haa ta'u malee miidhaan gama lamaaniinu gahe hin beekamu. Raayyaan Ittisa Biyyaa gama isaan TPLF irraan miidhaa guddaa geessisuu hima. Qondaala Olaanaa Waraana Itoophiyaa kan ta'an jeneraal Baacaa Dabalee ibsa Jimaata miidiyaaleef kennaniin TPLF 'akka yaaddoo nageenyaa hin taanetti guutummaatti barbadaa'uu dubbatan. MM Abiy Ahimad loltoonni isaanii Maqalee gadi dhiisanii bahuun sababa magaalattiin amma booda 'barbaachisummaa siyaasaa duraan qabaachaa turte' hin qabneefi jedhan. Itti dabaluunis miidhaan dabalataa akka loltootarra hin geenyeef akka ta'es himan. Lola baatii saddet lakkoofsiseen Raayyaan Ittisa Biyyaa hagam akka miidhame ifatti wanti beekame hin jiru. Aleeks de Waal - direektarri olaanaa Faawundeeshini Nagaa Addunyaa (WPF) kan dhimmoota Itoophiyaa irratti xiinxala adda addaa kennuun beekamu, ""Raayyaan Ittisa Biyyaa Itoophiyaa kutaalee waraanaa 20 qaba - kana keessaa 7 guutummaati barbadaa'aniiru, 3 ammoo hojiin ala taasifamaniiru"" jedha. Xiinxaltoonni kaan garuu miidhaan Waraana Itoophiyaarra gahe hagam akka ta'e qixaan beekuun ni ulfaata jedhu. ""Gaaffii doolaara miliyoona tokkooti,"" jedha Wiliyaam Daavisan - xiinxalaan 'International Crisis Group'. ""Ifatti hin beeknu garuu miidhaan jabaan irra gaheera, hamilees itti dhabaniiru"" jedhe. ""Maqaa gaarii nagaa eegsisuun Waraanni Itoophiyaa Afrikaa Bahaa keessatti qabaachaa tureen yoo madaallu, ammatti waraanni Itoophiyaa daran laaffateera,"" jedha. Miidhaa loltootarra gahetti dabalataan baasiin maallaqaa mootummaan lola kanaaf baase diinagdee biyyattii irratti dhiibbaa jabaa qabaata. MM Abiy Ahimad baasii waraanaa osoo hin dabalatiin deeggarsa namoomaa fi naannicha deebisanii ijaaruuf yaalii godhameef qofa birrii biliyoona 100 baasuu dubbatan. Dhimma Tigraay irratti yeroo jalqabaaf ifatti kan yaa’ii taa’e manni maree nageenyaa UN, gama lamaaninuu waraana dhaabuun qabatamaan lafarratti akka raawwatuu fi deeggarsi namoomaa danqaa tokko malee namoota rakkoo keessa gahan akka dhaqqabu gaafate."	https://www.bbc.com/afaanoromoo/oduu-57708024
sports	Pri﻿imiyeer Liigiin Ingiliz jijjiirraa bonaan taphattoota 169 mallattesise	K﻿ilaboonni Ingiliiz jijjiirraa bona kanaan maallaqa seenaa pimiiyeer Liigii keessatti galmaahee hin beekne baasan. B﻿aasiin inni guddaan liigichi jijjiirraa taphattootaan walqabatee baase paawundii biiliyoona 1.4 bara 2017'tti bahe ta'us kan alanaa biiliyoona 1.9 gaheera. Liigiin biyya Awurooppaa kamuu baasii kanaan qixxaatu jijjiirraa tapahattootaaf hin baafne. K﻿ilabootni liigichaa sagal ta'an paawundii miiliyoona 100 ol jijjiirraa taphattootaaf baasii godhaniiru. R﻿iikardiiwwan galmaahan: K﻿ilabootni Ingiliz jijjiirraa bonaa kanaan taphattoota 169 haaraa mallatteesifataniiru. Kan bara 2021 148 yeroo ta'u kan bara 2020 ammoo 132 ture.  J﻿ijjiirraan tapahattootaa guyyaa dhumaan taphataa sarara fuulduraa lammii Gaaboon Piyeer Emeriik Obaamiyaangiin laaliigaarraa gara priimiyeer Liigiitti deebiseera. C﻿heelsiin Obaamiyaang Istaanfoord Biriijitti fiduuf paawundii miiliyoona 10.3 baaseera. O﻿baamiyaang Cheelsii dhufuutti gammachuu yoo ibsu ''qaama garee kanaa ta'uu kootti gammachuun qaba...Obimiyaang liigii keessatti hojii hin xumurreen qaba kanaaf deebi'uun koo gaariidha '' jedhe. C﻿helsiin tibba jijjirraa boda kanaan tapahattootaa mallatteesifate sagal keessaa guyyaa dhumaatti Juveentuus irraa ergisaan kan dhufe Daniis Zakaariyaa ni argama. C﻿heelsiin jijjiirraa Obaamiyaangiin walqabatee Maarkoos Aloonsoo Baarsoloonaaf kenneera. Miidhama taphattoota sarara gidduu isa mudateen taphoota torbee shaniirraa qabxii saddeet qofa kan sassaabbate Liivar puul guyyaa dhumaatti taphataa sarara gidduu Juveentus Artuur Meloo ergisaan mallatteesifateera. A﻿rtuur gara Liivarpuulitti makamuu isaatti gammachuu qabu ibseera. M﻿aanchistar Siitiin ittisa isaa cimsuuf Boruusiyaa Doortimuund irraa taphataa lammii Siwiizarlaand Maanu'eel Akaanjii mallatteesifateera. B﻿iraayten taphataa sarara gidduu lammii Iskootlaand Billy Gilmour Cheelsiirraa mallatteesifateera. E﻿evartan PSG irraa taphataa isaa duraanii sarara gidduu Idriis Guyyee deebifateera. Maanchistar Yunaayitiid irraa ammoo Jeemsi Garner argateera. Liids Yunaayitiid Wilfried Gnonto Zuuriik irraa, Astoon Viilaan Carlos Vinicius Beenfiikaa irraa mallatteesifataniiru. Yeroon j﻿ijjiirraan bona kanaa osoo hin xumuramiin taphattoota gurguddoo kilaba isaanii gadhiisuu malu jedhaman keessaa Kiristiyaanoo Ronaaldoon Manchistar Yunaayidiin osoo gargar hin bahiin hafeera. B﻿ernaandoo Siilvaa kan gara Baarseloonaa demuu mala jedhames Siitii bakka oolmaa guddaa oolaafii jiru akka turu mirkanaa'eera.	https://www.bbc.com/afaanoromoo/articles/c0dwvg7re22o
health	Koronaavaayiras: Talaalliin Covid-19 miidhaa maddee qabaachuu malaa?	Gareen Yunivarsiitiin Oxfoordi torbee kana firii qorannoosaa jalqabaa wayita baasetti oduun gaarii dhaga’amee ture. Talaalliiwwan hedduu namootarratti yaalaman keessaa isa tokko yoo ta’u, 140 kan ta’an ammoo guutuu addunyaatti adeemsarra jiru. Gulaaltuun kutaa fayyaa BBC Misheel Roobartis waa’ee talaalliirratti gaaffiiwwan keessaniif deebii qopheessitee jirti? Talaalliin %100 fayyaalessaa? Talaalliin ariitiin raabsamee miidhaa maddee akka hin qabaanneef nan yaadda’a? Tiim Piraayik, Wuudilsfoordi, Liids irraa Talaalliiwwan haaraa osoo ummataaf hn raabsamin dura nageenyummaan isaanii sirriitti qoratama. Talaalliin koroonaavaayiras ariitiin omishamuuf yaadamaa jiraatus adeemsa yaalii kana keessa darbuunsaa dirqama. Wal’aansi kamiyyuu miidhaa cinaa muraasa hin dhabu, kan koroonaas kanarraa adda miti. Miidhaawwan cinaa talaallii hundarratti beekaman jiru, isaanis, gogaa bakka lilmeen itti waraaname diimachuu/iitauu fa’a. Talaalliin 2019’f 2020 keessa qufaa qufaaf omishame koroonaavaayiras wal’aanuuf yaalamaniiru kan jedhuuf ragaan jiraa? Antooniyoo Saaluutoo, Beedfoordi, Ingilaandirraa Talaalliin qufaa/utaalloo koroonaavaayiras hin fayyisu. Dhibeewwan lameen kan wal hin fakkaanneefi vaayirasiiwwan garagaraan kan dhufanidha. Garuu talaallii qufaa fudhachuun fayyaa ofii eeggachuuf gaariidha, keessumaa yeroo weerar Covid-19 kanatti. Utaalloon keessumaa warra balaaf saaxilamoodha jedhaman (ganna 65 ol jiran) irratti dhukkuba hamaa ta’uu waan maluuf. Namoonni qaama isaanii jijjiirsisan fkn kalee, talaallii kana fudhachuu danda’uu? Aan Liindoo, Reeding, Ingilaandirraa Saayintistoonni talaalliiwwan koroonaavaayirasiif ta’an garagaraa yaalaa jiru. Kamtu caalaatti milkaa’aa ta’uu mala kan jedhu ammallee hin baramne. Tarii namarraa namatti talaalliiwwan gosa adda addaa hojjachuu malu. Namoota namoota irratti yaaliin taasifamaa kan jiru yoo ta’u, talaallii kanarraa eenyutu caalaa fayyadama kan jedhu baruuf ammallee yeroo fudhata. Humni vaayirasichaa kan laaffatu yoo ta’ellee talaalliin kun bu’a qabeessa ta’uu malaa? Aalan Ng, Dingilii, Kaanaadaa irraa Talaalliiwwan koroonaavaayiras ammarra yaalamaa jiran qaccee tatamsa’ina ariifataa ammarra naanna’aa jiru irrattidha. Vaayirasoonni laaffachuu danda’u, garuu talaalliiwwan bu’a qabeessa ta’uurraa isaan hin dhorku. Vaayirasichi hagam akka laaffateefi qaamni vaayirasichaa rukutuuf yaadamee tolfame sun hagam hubamuu danda’a kan jedhutu murteessa. Talaalliiwwan haga yoonaatti yaalamaa jiran kan aggaammatan pirootiinii vaayirasiin kun seelii namaa hubuuf ittiin maxxanu irrattidha. Saayintistoonnis qaama vaayirasichaa kanarratti amma yoonaa laafinaa akka hin agarreefi bu’a qabeessummaa talaallii akka gadi hin buufne mirkaneessaniiru.	https://www.bbc.com/afaanoromoo/oduu-53514202
politics	Fonqolcha Sudaan: Humnootiin nageenyaa Sudaan tarkaanfii humnaa hiriirtotarratti fudhataniin himataman	Humnootiin nageenyaa Sudaan namoota mormii fonqolcha motummaa waraanaan gaggeeffameef magaalaa guddiittii biyyattii Kaartuum keessatti bahan irratti tarkaanfii humnaan olii fudhachuun himataman. Gamtaan Hakiimootaa kan sochii mormichaa deeggaru akka jedhetti, hiriira guyyaa Sanbataa gaggeeffameeratti namoota 178 irra miidhaan qaqabeera. Kanaafis humnootiin nageenyaa rasaasaatti fayyadamuu isaaniitii  jechuun baleelleefatan. Gama biraatiin ammoo aanga'oonni Sudaan qondaaltoonni poolisii 58 ta'an tibba hiriira mormii kanaatti miidhaan irra gahuu gabaasan. Kana malees namoonni 100 ol ta'an magaalaa guddittii keessatti to'annnaa jala oolfamusaanii himan. Hiriirtoonni leelliftoota dimokraasii hiriira guyyaa Sanbataa gaggeessan irratti namoonni kumaatamaan lakkaa'aman kan hirmaatan yoo ta'u, torbaniitti yeroo lammataatiif alaabaa mirmiirsuufi dhaadannoo mormii waraanaa dhageessiisaa naannawa masaraa pirezidaantiitti hiriira gaggeessan. Namoonni hiriiraaf bahanis humnootii nageenyaa hedduufi gaazii imiimaanneessaa namoota bittiinsuuf biifameetu isaan mudate. Akkasumas Magaalaa buufata Sudaan bakka itti namoonni reebamuufi hidhamuun gabaafameetti dabalate, magaaloota kaan biraa keessattis hiriirri mormiin gaggeeffameera. Roogeeyyoonnis guyyaa Sabnata kaleessaa kan baatii lammaaffaa erga janaraalichi fonqolcha gaggeessuu itti lamseetti mormii daandiirraa walitti fufaa karoorsaniiru. Torbaan darbe keessa namoonni kumaatamaan bahuun fonqolcha waraanaan Onkolooleessa 25 gaggeeffameen booda, hiriiraaf bahan Kaartuum guutuutti bulchiinsa siviilii bakkatti akka deebii'uu gaafataa turan. Waliitti buu'iinsa poolisii fi mormiitoota jidduutti torban darbe ummameen namoonni 100 ol miidhamaniiru. Akkasumsa humnootiin nageenyaa  dubartootaafi shamarran mormii bahan hedduurratti irratti miidhaa saalaa raawwataniiru jedhamuun himataman. Hogganaan fonqolchaa Janaraal Abdal Fattaa al- Burhaan garuu waraanni tarkaanfii foqolchaa kan fudhate wal waraansii biyyattii keessatti akka hin umamnee oolchuuf jechadha jechuun gochaa raawwatan gaarii ta'u himu. Bulchiinsa motummaa ce'umsa siiviil akka jiraatu gochuuf mortoo qabaachuu himuun, filannoo Adooleessaa 2023 akka gaggeessuuf karooran himu. Haata'u malee motummaan siviilii haaraan aangoo waraanaa jala waan jiruuf aangoo attamii akka qabaachu danda'u ifa miti. Akkasumas Janraalichi mormiin gaggeeffamaa jiru kunis ce'umsa dimokraasii nagaatti danqaa ta'a jechuun akeekkachiisaniiru. Rogeeyyiin dimokiraasii leellisan warraaqsi bulchiinsa hogganaa biyyattii bara dheeraaf hogganana Omaar al Bashiiriin bara 2019tti aangoorraa buusee waraanaan hatameera jechuun himatu. Odeessaalee dabalataa:	https://www.bbc.com/afaanoromoo/oduu-59791785
sports	Roman Abramovich: Ragaan haaraa waliigaltee malaammaltummaa abbaa qabeenyaa Cheelsii saaxile	Qorannoon BBCn gaggeesseen abbaan qabeenyaa Cheelsii, Romaan Abraamovich attamiin karaa malaamaltumaatiin akka soorome irratti ragaa haaraa ifa taasise. Abbaan qabeenyaa Cheelsii kun erga bara 1995 keessaa caalbaasii qindaa'een mootummaa Raashiyaa irraa kubbaaniyaa boba'aa biteen booda biiliyoonoota horate. Aab Abraamovich osoo bara 2015 keessa doolaara biiliyoona 13n motummaa Raashiyaatti deebiisee hin gurguriin dura, doolaara miiliyoona 250 ta'u kanfale. Abokaatoowwan isaas karaa yakkaatiin qabeenyaa horachusaatiif bu'uurri omtuu hin jiru jechuun mormu. Dureessi Raashiyaa kun hidhata pirezidaantii Raashiyaa Vlaadimiir Putiin waliin qabuun torban darbe mootummaan UK uggura irra kaa'eera. Qabeenyaan Aab Abraamovich kan uggurame yoo ta'u, kilabii Kubbaa Miilaa Cheelsiif daareektara akka hin taanees dhorkameera. Abbaan qabeenyaa kun mana murtii UK irratti waliigalteen bittaa kubbaaniyaa boba'aa - Sibneft akka raawwatamuuf jecha kanfaltii malaammaltummaa raawwachuu amanee ture. Innis bara 2012 keessa waahila daldalaa isaa duraanii kan ta'e Booris Beereezovsky'n Landan keessatti himatame ture. Abraamovich himannicha injifatulleen garuu caalbaasiin kubbaaniyichaa jalqabaa attamiin isaa akka mijeeffameefi attamiin Mr Berezovsy'n qondaaltoota Raashiyaatiif akka kanfaluuf doolaara miliyoona 10 akka itti kenne ilaalchisuun mana murtichaa irratti ibsee ture. BBC Panorama sanadii Raashiyaa keessaa dabarfamee akka bahe yaadamu tokko argate. Odeeffannoon sagantichaaf madda icciitiin kan kenname yoo ta'u, maddichis galmeewwan Aab Abraamovich irraa ejansiiwwan seera raawwachisaa Raashiyaa irraa iccitiin garagalfamuu hima. BBCn sana mirkaneeffachuu baatus, maddeen biraa Raashiyaa keessaa irraa argate odeeffannoo sanada fuula shanii irra jiran baayyeesaanii kan deeggaraniiidha. Sanadichis motummaan Raashiyaa waliigaltee bittaa Sibneft keessaa doolaara biiliyoona 2.7 hateera. Kunis qorannoo paarlaamaa Raashiyaa bara 1997'n kan deeggarameedha. Akkasumas sanadichi aanga'oonni Raashiyaa Aab Abraamovich waliin dhahuun himachuu akka barbaadan hima. Akkas jedha: ''Qorattoonni Damee Yakkoota Diinagdee yaada guduunfaa, Abraamovich osoo seeratti dhiyeeffamee himannaa garee yakkamtoota qindaa'anitiin waliin dhahuu irratti dhiyaachuu danda'a jedhu irra gahaniiru.'' Panorama abbaa alangaa olaanaa Raashiyaa duraanii kan bara 1990mota keessa waliigalticha qoratan bira gaheera. Yurii Skuraatov waa'ee sanada icciitii sana quba hin qaban, garuu walabummaan gadi fageenya waa'ee gurgurtaa Sibneft hedduu mirkaneessan. Mr Skuraatov akka sagantichatti himanitti: ''Jalqabumaan gochaa waliin dhawuuti, kunis kanneen daldala dhuunfaa irratti hirmaatan erga garee yakkaa tokko hundeessuun Abraamovich'f heyyamuun, Berezovsky ammoo mootummaa gowwoomsuun akka maallaqa kubbaaniyichi baasuu malu akka hin kanfalamneef taasiseera.'' Akkasumas sanadichi Mr Abraamovich pirezidaantii Raashiyaa duraanii Booris Yeltsiin eegamaa akka ture mul'isa. Innis galmeewwan seera raawwachiftootaan Abraamoovich irratti baname gara Kiremliinitti dabarfamuun qorannoon Mr Skuratoviin eegalame pirezidaantichaan dhaabsifame jedha. Sanadichis: ''skuratov qorannoo isaa irratti hundaa'uun himannaa yekkaa banuun akka Sibneft dhorkamuuf qophaa'aa ture.  Garuu qorannichi pirezidaanti Yeltsiniin dhaabsiifame...Skuraatov ammoo hojiirraa ari'ataman.'' Mr Skuraatov erga bara 1999tti viidiyoon saalqunnamtii isaanii gadi dhiifameen booda hojiirraa dhorkaman. Innis beekaa qorannoo isaafi isa gatii dhabsiisuuf kan qindaa'eedha jedha. ''Sababii qorannoo kiyya keessatti maatii Booris Yeltsin'tti baayyee maxxaneef wanti hundinuu akkuma beekamu siyaasa ture.'' Mr Abraamovich wayita bara 2000tti Putiin gara aangootti dhufetti Kiremliiniitti marfamee hafe. Sanadichi akkasumas gadifageenya waa'ee caalbaasii waggaa lamaan booda qindaa'e kan biraa, kan waa'ee kubbaaniyaa boba'aa raashiyaa Slavneft jedhamus hammateera. Aab Abraamovichi Slavneft bitachuuf dhaabbata biraa waliin waliigalte ummatan, garuu kubbaaniyaa Chaayinaa dorgomaa tokkoos caalmaa dachaa lamaatiin dorgomuuf karoorfatee ture. Chaayinaan osoo caalbaasichaan mo'attee turte ta'ee namoonni jajjaboon baayyeen- Kiremliinii hanga paarilaamaa Raashiyaatti ni kasaaru ture. Sanadichis miseensoonni jila Chaayinaa wayita caalibaasichaaf Mooskoo qaqqabaniin butamu hima. ''Kubaaniyaan Chaayinaa-CNPCn, dorgomaa cimaa ture. Garuu erga bakka bu'aansaa tokkoo akkuma Buufata xiyyaara Mooskoo qaqabaniin  butameen booda caalibaasicha keessaa of baase. Boodas erga kubaaniyich caalibaasicha keessaa of baasuu ibseen booda gadhiifame.'' Seenaan buttii kunis maddeen walabaa waa'ee sanada kanaa hin beekneen illeen deeggarameera. Vilaadmiir Miloov wayita gurgurtaanaa Slavneft gaggeeffamuutti Ministeera Ittaanaa Inarjii raashiyaa turan. Waa'ee seenaa buttii sanarra yaada kennuu baatulleen, garuu qaamooleen siyaasaa olaanoon caalibaasicha Abraamovich akka mo'atuuf dursanii murteessu himan. ''Akkan jedhe, ilaali, Chaayinaanooonni dhufanii gatii baayyee caaluu kanfalu barbaadanii ture. Afaan keessan qabadhaa, kun isaanis isin hin ilaalatu, kun hojii keessanii miti jechaa turan. Dursaan murtaa'e. Slavneft Abraamovichiif akka ta'uuf dursa gartii irratti walii galame. Haaluma ta'en chaayinaan harkifamtee baafamte.'' Aab Abraamovich waa'ee karoora buttaa sana haa beekuu ykn gahee wayii keessaa qabaachu ilaalchisee ragaan aragame hin jiru. Abokaatoonni isaas gochaan ugguruu sun kan isa hin ilaallanneefi ''waa'ee taatee sanaarratti hubannoo omaa'' hin qabu jechuun BBCtti himan. Gareewwan garaa garaa Slavneft to'achuuf wal lolaa turan. Karoora bittaa Chaayinaa irratti ammoo mormii olaanaatu ture. Chaaniyaan dhiisuu isheetiif sababii maalumaa ta'ulleen garuu, kan dorgomichaaf hafe michuummaa Aab Abraamovich qofaa ture. Kanaafu gatii baayyee gadaanaan Slavneft bitatan. Abukaatoonni Aab Abraamovich himannaan malaamaltummaa bittaa Slaavneft fi Sibneft irratti ka'u soba jedhu. Innis Mr Yeltsiniin eegamusaa ni haala.	https://www.bbc.com/afaanoromoo/oduu-60743025
sports	Atileet Siifan Hasan fiigicha fageenya m10,000n rikkardii Awurooppaa harka galfatte	"Atileet Siifan Hasan dorgommii fiigicha fageenya m10,000 Hengiloo, Nezarlaanditti  dorgomteen rikardii Awurooppaa harka galfatte. Atileet Siifan haala mijataa hin taaneefi rooba keessa fiiguun sa'aatii 29:36.67 tiin galuun ture kan injifatte. Bara 2002tti  rikardii lammii UK kan taate Atileet Paawul Radiikiliif galmeessite sekondii 24n  fooyyeessuun rikkardii Awurooppaa kan harka galfatte Siifan. Haaluma walfakkaatuun, dorgommii Hoolaand Heengiloottii gaggeeffameen fageenya m5000 tiin Atileet Yoomiif Qajeelchaa 1ffaa bahuun injifateera.  Yoomiif sa'aatii 13:12.84 galmeessuun injifateera. Siifan  dorgommiin booda maal  dubbatte? Dhalattuun Itoophiyaa lammuummaa Daach taate Siifan umuriin ishee ganna 27. Shaampiyoona idil-addunyaa Dohaatti dorgomameerratti  fageenya m10,000 fi  m1,500 tiin meedaliyaa warqee gonfattee turte. Kanaan dura atileet Raadikiliif fageenyicha 30:01.09 Jarman Muunikitti fiiguun rikardii bara 2002 qabatte cabsiteetti. Siifaan  dubartoota torba Awurooppaatti dorgommicha daqiiqaa 30 gadiitti fiiguun xuuran keessaa jalqabarra jirti. ‘’Dorgommii Awurooppaatti  rikardii haaraa galmaa’e kanatti hirmaachuu kootti gammadeera, yeroo dheeraaf  atileetii jabduu Paawol Radikiliifin qabamee ture, ‘’jette Siifan. Fiigicha karaarra fageenya km5  fi maayila tokkoon bara 2019 rikardii addunyaa kan qabatte Siifan, haala dorgommii kana laaftuu hin turre jetteetti. ""Dorgommiin fiigichaa rakkisaa ture;  ni qorra; roobatu jira; miira jabachuutu natti dhaga’ame,’’ jetteetti. Atileetin fiigicha fageenya gabaabaas ta'e dheeraa fiigdetti milkaa'uu qofa osoo hin taane riikardiillee cabsuutti jirtudha atileet Siifan Hasan. Dhaabbanni Atileetiksii Addunyaa atileetota 10 ciccimoo jedhee badhaasaaf  bara 2019 keessa kaadhime keessa tokko Siifan turte. Sadarkaa atileetiksii dubartootaa dhabbanni kun bara 2019 keessa baasen atileetin dursaa jirtu atileetii dhalootaan Itoophiyaa garuu Nezerlaandif kan fiigdu Siifan Hasanidha. Turtii addatti BBC Afaan Oromoo waliin bara darbe taasifteen umuriishee waggaa 15tti baqattummaan gara Awurooppaa kan imalte shaampiyoonaan addunyaa atileet Siifan Hasan, qormaata jireenyaa hedduu keessa darbuushee dubbatti. Atileet Sifaan dubartoota fageenya giddugaleessaafi dheeraatiin tileetota Baha Afrikaaf qormaata cimtuu taaterti. Atileet Siifan Hasan, osoo gara biyya Awurooppaa Neezerlaandistti hin imaliin magaalaa Adaamaatti dhalattee  garuu  Arsii Aanaa Muunessaa magaalaa Qarsaatti guddate."	https://www.bbc.com/afaanoromoo/oduu-54499737
politics	Kim Jong-un Kooriyaa Kaabaatti hir'inni nyaataa jiraachuu amane	Hoogganaan Kooriyaa Kaabaa Kim Jong-un biyyasaa hir'inni nyaataa mudachuu ifatti amane. Hooggantoota olaanoo biyyattii duratti haasaa taasiseen, Aabba Kim ''wabiin nyaataa uummataa muddama keessa galaa jira,'' jedhe. Dameen qonnaa biyyattii oomisha karoorfate milkeessuu hin dandeenye jechuun, sababni kanaas lolaa hamaa bara dabre obomboleettii gosa 'typhoon' maddee turen tahuu hime. Gabaasaaleen akka agarsiisanitti gatiin nyaataa haalaan ol kaheera - miidiyaan NK News akka jedhetti, muuziin kiiloo tokkichi doolaara 32 yookaan Birrii Itoophiyaa 1,400 oliin gurguramaa jira. Kooriyaan Kaabaa weerara Covid-19 to'achuuf jecha daangaashee cufatteetti. Kanarraa kan ka'e daldalli Chaayinaa wajjin qaban haalaan gadi bu'eera. Kooriyaan Kaabaa nyaata, xaa'oofi boba'aaf Chaayinaa irraa agratti. Kana malees biyyattiin sababa sagantaa nikuleeraa isheetiin walqabatee qoqqobbii idil-addunyaa irra kaa'ameen daran miidhamaa jirti. Hoogganaan irre-jabeessi paartii tokko qofaan biyyattii bulchu kun waa'ee haala nyaataa kana kan dubbate, wayita koreen jiddugalaa paartii biyya bulchuu - Paartii Hojjettootaa magaalaa guddoo Piyoongyaangitti walitti qabametti. Walgahii kanarratti Aabba Kim, oomishni indastirii biyyaalessaa ruubiin guddateera - kunis kan bara dabre wajjin wayita walbira qabamudha jedheera. Qondaaltonni kunniin waa'ee walitti dhufeenya US fi Kooriyaa Kibbaa akka mari'atan kan eegamu oggaa tahu, haga ammaatti odeeffannoon dabalataa bahe hinjiru. Ebla keessa, Aabba Kim haala amma dura hin baramneen rakkoon isaan mudachuu amane. Kanaanis qondaaltonni ''uummata keenya haala xiqqoonis taatu rakkoo jalaa baasuuf, deemsa cimaafi ulfaataa 'Arduous March' jedhamu'' akka godhan waamicha dhiyeesse. Jecha 'Arduous March' jedhamutti qondaaltonni biyyattii kan itti dhimma bahan, rakkina yeroo beelaa bara 1990'oota keessa ture wayita kaasanidha. Beelli kun kan dhalate Gamtaan Soviyeet (Soviet Union) diigamuu hordofee qarqaarsi biyyattiif gootu dhabamnaan ture. Bara beelaa sanatti lakkoofsi waliigalaa namoota obba'anii beekamuu baatus, haga namoota miiliyoona 3 tahantu dhume jedhamee tilmaamama.	https://www.bbc.com/afaanoromoo/oduu-57508064
politics	Waraana Yukireen: Raashiyaan akkamiin Yuukireen keessatti taankiin hedduu jalaa barbadaa'e?	"Raashiyaan Yuukireen weerartee baatii lama osoo hin guutiin taankiiwwan dhibba hedduun lakkaa'aman dhabdeetti jedhamee yaadama. Beektonni waraanaa kun ta'uu isaaf meeshaalee waraanaa farra taankii biyyoonni Lixaa Yuukireeniif kennaniifi akkaataan loltoonni Raashiyaa taankii itti fayyadaman dadhabaa ta'uu akka sababaatti kaasu. Humni waraanaa Yuukireen akka jedhutti Raashiyaan waraana kana keessatti taankiiwwan 680 ol dhabde. Dhaabbanni waraanaa fi tikaa 'Oryx' jedhamu kan suuraalee dirree waraanaa irraa ergamaniif bu'uura godhachuun meeshaalee waraanaa Raashiyaan Yuukireen keessatti dhabde galmeessu akka jedhutti Raashiyaan taankiiwwan 460 ol akkasumas konkolaataawwan sibiilaa 2000 ol dhabdeetti. Raashiyaan waraanni osoo hin eegaliin dura taankiiwwan 2,700 akka qabdu dhaabbileen akka 'Rand Corporation' akkasumas IISS (International Institute for Strategic Studies) himanii turan. Ameerikaan qofti meeshaalee waraanaa farra taankii Jaaveliin jedhamuun beekaman 2000 wayita waraanni eegalu Yuukireeniif gumaachitee turte. Ergasii ammoo kan biraa 2000 dabalteef. Dhaabbanni misaa'eloota kana omishu 'Lockheed Martin' akka jedhutti misaa'eloonni kunneen taankii gubbaatti dhohu. Taankiin karaa gubbaan sibiilli isaa haphii waan ta'eef salphaatti haleelamuu danda'a. Taankiiwwan Raashiyaa hedduun sibiila misaa'eloota ofirraa qolachuu danda'uun kan haguugamanidha. Haata'u malee misaa'eloonni Jaaveliin mataa dhuka'u lama qabu. Tokko sibiila misaa'ela ofirraa qolatu kan irraa dhoosu yoo ta'u, kan lammataa qaama taankichaa achi jala jiru haleela. UKn meeshaa farra taankii 'Next Generation Light Anti-tank Weapon missiles' (NLAW) jedhaman 3,600 Yuukireeniif gumaachiteetti. Misaa'eloonni kunneenis taankii gubbaarratti akka dhohan godhamanii tolfaman. ""Jaaveliin fi NLAW baay'ee murteessoodha"" jedha qorataa fi xiinxalaan waraana lafoo kan ta'e Niik Reeynooldis. ""Osoo silaa deeggarsi meeshaalee kanneenii jiraachuu baatee, silaa haalli amma Yuukireen keessa jiru adda ta'a ture"" jedha. Ameerikaan dabalataan dirooniiwwan farra taankii 'kamikaze' jedhaman 100 Yuukireeniif kenniteetti. Dirooniiwwan kunneen nama isaan to'aturraa fageenya kiiloomeetira hedduu balali'uun, gubbaarraan taankii irratti kufanii taankii barbadeessu. Tooftaan waraanaa Raashiyaan itti fayyadamaa jirtu, kutaa waraanaa taankii fi konkolaataa sibiilaa hedduu of keessaa qabu garuu loltoota lafoo lakkoofsaan xiqqoo ta'an qabu fayyadamuudha. Kutaan waraanaa akka kanaa meeshaa waraana humna gurguddaa qabaniin ariitiin haleellaa raawwachuuf mijatoo ta'uu himu ogeeyyiin. Haata'u malee, loltoota lafoo muraasa waan qabaniif haleellaaf wayita saaxilaman, ofirraa qolachuuf ni rakkatu jedhu. Raashiyaan qilleensarraan sochii loltoota Yuukireen hordofaa waan hin turreef, loltoonni Yuukireen salphumatti dhokatanii eeguun haleellaa tasaa raawwachuun badii guddaa qaqqabsiisuu danda'aniiru. Akka dhaabbanni waraanaa fi tikaa 'Oryx' jedhutti taankiiwwan Raashiyaan dhabde walakkaa ol kan barbadaa'an osoo hin taane, kan loltoota Yuukireeniin qabaman ykn ammoo loltoonni Raashiyaa gatanii baqatanidha. Ogeeyyiin waraanaa kun sababoota hanqina dhiyeessii ykn ammoo gahuumsa dhabuu loltoota Raashiyaatiin ta'uu mala jedhu. Taankiiwwan Raashiyaa qonnaan bultoota Yuukireeniin tiraaktariin yoo harkifaman suuraaleen mul'ataniiru. Taankiiwwan kunneen gariin sababa boba'aa fixataniif kan gatamanidha. Kun dhiyeessiin kan walqabatu yoo ta'u, gariin ammoo waqtiin itti waraanni kun eegale ganna ta'uun wal-qabatee dhoqqee keessatti kan danqamanidha. Loltoonni Raashiyaa loltoota haaraa leenjifamanii bobbaafaman hedduu waan of keessaa qabuuf, taankiiwwan hedduun sirnaan oofamuu dhabuurraa kan ka'e gatamanii deeman jedha Niik Reeynooldis. ""Gariin riqicharraa maqanii kufan. Kaan ammoo bo'oo keessatti danqamanii gommaan ittiin deeman irraa bahe. Loltoonni meeshaalee kanneenitti fayyadamuuf gahuumsi isaan hanqata,"" jedha. ""Bakka kaanitti ammoo loltoonni fedhii loluu waan hin qabneef, taankii fi konkolaataa isaanii gatanii baqataniiru."" Mootummaan Yuukireen meeshaalee waraanaa gataman lamiileen isaa akkamiin mootummaatti deebisuu akka qaban qajeelfama baaseera."	https://www.bbc.com/afaanoromoo/oduu-61085800
sports	Olompikii Tookiyoo 2020: Qophii Itoophiyaafi Filannoo Atileetotaa	"Koreen Olompikii Itoophiyaa qophii dorgommii Olompikii Tookiyoo 2020f taasifamaa jiru ilaalchisee har'a midiyaalef ibsa laatera. ""Atileetin Itoophiyaa madaalu ni deema. Kanaan ala wanti nu yaaddessu hinjiru"" jedhan prezidaantiin Koree Olompikii Itoophiyaa Dr. Ashabbir Waldagiyoorgis. Filannoon atileetotaa keessattuu damee maraatoonii dhiirotaan Federeeshinii Atileetiksii Itoophiyaatin filatamuu dhabuun atileet Qananiisaa Baqqalaa dhimma mormii kan ture yemmuu ta'u, Koreen Olompikii Itoophiyaa filannoon xummuraa atileetota biyyattii bakka bu'an ammatti kan hin xummuramne ta'uu himeera. Gama biraatin Koreen Olompikii Itoophiyaa uffata atileetootni Olompikii Tookiyoorraatti biyyattii bakka bu'an uffatanii dorgoman ifoomsera. Korichi Olompikii Tookiyoof xiyyeeffannoo guddaa kennuun qophii taasisaa jiraachuu kan himan Pirezidaantiin korichaa Dr. Ashabbir Waldagiyoorgis, dorgomichi magaala Shaamball Abbaba Biqilaan dorgommii maraatoonii itti mo'ate Tookiyootti kan taasifamu ta'usaatin hiikaa addaa kan qabu akka ta'e himaniiru. Kanaafis dorgommii Olompikii torbee sadi booda biyya Jaapaanitti adeemsifamuuf atileetootni Itoophiyaa ji'ootaaf qophii taasisaa turuunsaanii himameera. Dorgommiiwwan kanaan duraa irratti atileetotni dorgomichaaf jiini tokko yeroo hafu hoteela seenanii qophaa'aa kan turan yemmuu ta'u bara kana garuu atileetootni ji'oota saddeet dursanii hoteela seenun qophii taasisaa jiraachuu Koreen Olompikii Itoophiyaa beeksiseera. Qabxiiwwan atileetootni dorgomiiwwan calallii taasifamaa turan irratti galmeessisan bu'uura godhachuunis gareen Olompikii Itoophiyaa bakka bu'uun dorgomu hirmaannaaf qofa osoo hintaane qabxii gaarii fiduuf akka dorgomu himameera. ""Ummatafi biyya keenyaaf qabxii foyyee nifidna, alaabaa keenyas olkaasna jennee yaadna"" jechuun atileet Komaandar Daraartuu Tulluu dubbataniiru. Filannoo atileetotaan walqabatee keessattuu damee maraatoonii dhiirotaan Federeeshinii Atileetiksii Itoophiyaafi Koree Olompikii Itoophiyaa gidduutti waldhibdeen turuunsaa ni yaadatama. Kunis Federeeshiniin Atileetiksii Itoophiyaa atileetota gama maraatoonin biyyattii bakka bu'an dorgommii calallii magaala Sabbataatti ji'oota muraasa dura adeemsiseen filachuusaa kan beeksise yemmuu ta'u dorgomicharratti kan hin hirmaanne atileet Qananiisaa Baqqalaan komii kaasaa tureera. Yeroo ammaatti filannoon atileetotaa sadarkaa xummuraarra akka argamu kan himan Pirezidaantiin Koree Olompikii Itoophiyaa Dr. Ashabbir Waldagiyoorgis, Olompikii Tookiyoof filannoon atileetotaa inni xummuraa torbee tokko booda Waxabajjii 29 bara 2013 kan xummuramu ta'uu himan. Federeeshiniiwwan biyyaalessaa tartiira atileetotaa filatan ji'a Eblaa keessa Koree Olompikiif galchusaanii kan himan pirezidaantichi, ""filannoon xummuraa (shortlist) guutummaatti hojii Koree Olompikii Itoophiyaati"" jedhan. ""Ebalu ni deema ebalu hindeemu kan jedhu koree teknikaa biyyaalessaatu murteessa waan ta'ef atileetota deeman yeroo filannoon xummuramu ifa ta'a"" jechuunis dubbatan. Haa ta'u malee filannoo isa xummuraa irratti federeeshiniiwwan biyyaalessaas yaadasaanii akka kennan yoo taasifamefi walin yoo hojjetan gaarii ta'uu himan. ""Atileetii Itoophiyaa madaalu danda'u kan erginu waan ta'eef dhimma kanarratti baay'ee rakkachuunis ta'e dhiphachuun hin barbaachisu"" jedhan Dr. Ashabbir. Gama biraatin Federeeshiniin Atileetiksii Itoophiyaa atileetota fiigicha meetira 800 hanga maraatoonii Olompikii Tookiyoof filate midiyaalef kan ibse yemmuu ta'u atileetotni kunneenis qabxii dorgommiiwwan garaagaraa irratti galmeessisanin kan filataman ta'uun himameera. Haaluma kanaan fiigicha meetira 5000 dhiiraan Geetinnat Waala, Nibrat Malaakfi Milkeessaa Mangashaa (eeggataa) yemmuu ta'an dubartootaan immoo Gudaaf Tsaggaayee, Ijjigaayyahu Taayyee, Sanbaree Tafariifi Faantu Warquu (eeggattuu) filamaniiru. Meetira 10,000nin dubartootaan Lattasanbat Gidey, Tsiggee Gabrasalaamaa, Tsahaay Gammachuufi Gudaaf Tsaggaayee (eeggattuu) ta'uun yemmuu filataman dhiiraan immoo Salamoon Baaraggaa, Yoomif Qajeelchaa, Barrihuu Aragaawiifi Haagos Gabrahiwat (eeggataa) ta'uun filamaniiru. Maraatoonii dhiiraan Shuraa Qixxaataa, Lelisaa Desisaa, Sisaay Lammaafi Caalu Deesso (eeggataa) ta'uun filamusaanii Federeeshiniin Atileetiksii Itoophiyaa beeksiseera. Federeeshinichi atileetota filate kunneen Koreen Teknikaa Biyaalessaa akka raggaasisuf abdii qabu himeera."	https://www.bbc.com/afaanoromoo/oduu-57679411
politics	TPLF waraana dhaabsisuuf Manni Maree UN ‘‘humnaan jidduu’’ akka galu gaafate	Humnootiin Tigraay kan baatiiwwan 22’f mootummaa Fedeeraalaa waliin waraanaarratti argaman, waraana ‘‘deebii’ee narratti banameera’’ jedhe Manni Maree Nageenyaa Mootummoota Gamtoomanii ‘’humaan jidduu galuun akka dhaabuuf gaafate. Dura taa’aan TPLF Dabratsiyoon Gabramikaa’el pirezidaantii Mana Maree nageenyaa fi Barreessaa Olaanaa Dhaabbata Motummoota Gamtoomaniif xalayaa barreessaniin, humnootiin ittisaa Itoophiyaa fi Ertiraa haala qindaa’eefi haala cimaa ta’een Tigraay irratti haleellaa bananiiru jedhan. Dabratsiyoon xalayaa isaanii irratti, manni Maree nageenyaa UN humnaan jiduu galuun looltoota Ertiraa Itoophiyaa keessaa yoo hin baafne, walitti bu’insicha yoo hin dhaabsiifne, naannichatti tajaajjilliwwan bu’uuraa, deeggarsii namoomaa hin daangoofne yoo hin eegalchiifne, ‘‘ummanni Tigraay looltoota gara jaboo lamaan kanneeniin ni bada’’ jedhan. Dura taa’aan TPLF Dabratsiyoon Gabramikaa’eel, UN’f xalayaa yoo barreessan kun kan jalqabaa isaanii miti. Dura taa’aan kun torbanoota lamaaniin duras looltoonni Ertiraafi Itoophiyaa akka haaraatti waraana eegaluuf dibbee waraanaa reebaa jiru jechuun xalayaa barreessanii ture. Gareewwan wal waraanan lamaan kunneenis deeggarsa namoomaatiif jecha baatiiwwan shaniif dhukaassa dhaabuun, waraanni gab jedhee ture torbanoota muraasaan dura akka haaraatti deebii’ee eegalunsaa ni yaadatama. Deebii’ee eegaluu waraanaa kanaatiifi gareewwan lamaanuu walii isaanitti  quba qabaa jiru. Waraanni kun marsaa sadaffaa irra deebin erga eegalee booda naannowwan Lixa, Kibba Lixaa fi Kaaba Tigraayitti gaggeeffamaa jiraachuu ibsame. Itti gaafatamaan TPLF Dabratsiyoon Gabramikaa’el xalayaa kana kan barreessan yeroo itti Baha Afrikaatti ergamaa addaa US Maayikil Hamar Finfinnee jiranittiidha. Maayik Hamar Finfinnee erga seenanii Itti aanaa muummee ministeeraa Dammaqaa Makonninii fi Gorsaa biyyaalessaa muummee ministeeraa waliin erga mariyatanii booda ergaa wal fakkaataa Dabratsiyoonif dhaamuu isaanii itti hojjataana dhimma alaa US tokko kaleessa ibsaniiru. Dabrsatsiyoon xalayaa Dhaabbata Biyyoota Gamtoomaniif barreessaniin mootummaan federalaa kallattii Kibbaan (Qobboo), Kibba Lixaan (Saqotaa) fi adda waraanaa Lixaatin humna waraanaa guddaa bobbaasee waraanni gaggeeffamaa jira jedhan. “Adeemsi nagaa diigameera” erga jedhaniin booda waraanni amma irra deebin eegale kun waraana kana dura gaggeeffame caalaa uummata Tigraay irratti dhumaatii guddaa fida jechuun ibsan. Waraanni dhaabatee nageenyi itti fufiinsa qabu akka bu’uuf gareen marii ogeeyyi idil-addunyaa akka hundaa’uf Dabratsiyoon gaafataniiru. Shakkii bakka bu’oota Gamtaa Afrikaa irraa qaban kana dursa ibsuu yaadachisuun, gareen marii UNdhan hundaa’u nu biratti fudhatama kan argate ta’uu qaba jechuun ibsan. Adeemsii waliigaltee nageenyaa hordooffiin kan irratti taasifamu, itti gaafatamummaa kan qabu fi kan yeroon itti kenname irra gahamu qabaata jechuunis Dabratsiyoon gaafataniiru. Waraanni kaabaa itoophiyaa wagga lama guutuuf jiruu, baatiiwwan muraasni erga dhaabbatee tureen booda Hagayya 26, 2022 irra deebiin eegaluunsaa ni yaadatama. Yaaliin nagaa buusuu qaamoolee adda addaatiin taasifamaa tures bu’aa qabatamaa osoo hin argamsiisiin erga waraanichi deebii’e eegaleen booda, biyyoonniiif dhaabbileen idil-addunyaa, TPLF fi mootummaan akka mariin dhukaasa dhaabuu akka eegalaniif cimsuun gaafataa jiru.	https://www.bbc.com/afaanoromoo/articles/cv2w92p247go
politics	Ajjeechaa Haacaaluu: Mormii hawaasa Oromoo lafoo haga qilleensarraan	Hawaasni Oromoo Awustiraaliyaa magaalaa Melborn keessa jiran haala amma dura hin baramneen xiyyaaraan gargaaramuun ergaa dabarsaa mormiisaanii dhageessisan. Ajjeechaan artist Haacaaluu Hundeessaa Wiixata dabre erga dhagayamee booda biyya keessaafi alaatti mormiin hedduu gaggeeffamaa turan, ammas gaggeeffamaa jiru. Ameerikaa Kaabaarraa haga Beeyiruut, Awurooppaarraa haga Awustiraaliyaatti hawaasni daandiitti bahuun mormiisaa dhaggeessisaa jira. Hawaasni Oromoo Awustiraaliyaa magaalaa Meelbornitti argaman ammoo qopheessummaa Mana maree dubartoota Oromoofi Garee 'Oromia is Bleeding' jedhamaniin mormii asiin dura hin baramne gaggeessan. Hawaasni magaalaa Melborn keessa jiranis buufata xayyaaraa tokkotti walitti qabamuun, yogguu xayyaarri ergaa: #OromoProtestsfi Justice4Hachalu jedhu qabttee wayita balaliitu daawwataniiru. ''Hayyuun keenya Haacaaluu Hundeessaa ajjeefameera. Achiin booda ammoo hoggantoota Oromoo, kan jijjiirama nagaa biyyattii keessa fiduu barbaadan, nu jalaa hidhamanii jiru,'' jechuun qindeessitoota mormichaa keessaa tokko kan taate Toltuu Tufaa sababa mormii kan ittii gaggeessaniif dubbatti. Toltuun turtii BBC waliin gooteen, sababa weerara koroonaavaayirasiif jecha namoonni walitti qabamuun gara daandiitti bahuu waan hin dandeenyeef, mormii gama kanaa akka filatan dubbatti. ''Eega nuti manaa bahuu dadhabne, samii gubbaarraa kakaafnee Haacaaluu Hundeessaa fi dhimma Oromoo amma deemaa jiru kana beeksisuuf tattaaffanne.'' ''Sagalee keenya otoo hin taane sagalee uummata biyyaa dhageessisaa jirra. Nagayaa malee wanti barbaannu hin jiru,'' jetti. ''Oromoon nagayaa jedhee nagaa walfuudha, nagayaa jedhee addaan baha. Kanaaf nageenya waan dhabneef callisaa hinjirru,'' jechuun sabaab sagalee dhageessisaa jiraniif dubbatti. Akka danaa asiin gadirratti mul'atutti, magaalattii keessa karoorri iddoowwan garagaraa sagalitti balali'uun ergaasaanii dabarfachuu barbaadanis, rakkoo qilleensarraa ka kahe, iddoowwan eeraman keessaa lama qofatti balaliite. Qilleensi balaliif mijataa yeroo tahuttis irra deebiin iddoo karoorfatanitti balali'uun ergaasaanii akka dabarfatanis odeeffanneerra. Hawaasni kutaa biyyaa Mineesotaa, magaalaa Miniyaapoolis fi kanneen biroo erga ajjeechaan Haacaaluu dhagahamee walitti fufinsaan mormii isaanii dhageessifachaa jiru. Dubbi himtuun hawaasa kanaa kan taatee fi mirga Oromoof dubbachuun kan beekamtuu Najaat Hamzaa bulchiinsa sadarkaa gadi jirurraa qabee hanga Federalaatti gaaffii isaanii dhiyeeessaa akka jiran torban dabre BBC'tti himte. ''Wanni nuti gaafataa jirru Hooggantootni keenya hidhaa jiran akka gadlakkifamanfi mirgi Oromoo akka kabajamu dhiibbaa gochaa jirraa.'' Ajjechaa Haacaaluuf haqni akka kennamu gaafachuu, dureen hawaasa Oromoo hidhaman gadhiifamuun, intarneeta ugguurame akka gadhiifamuufi mirgi saba Oromoofi saboota kaaniis haa kabajamu kan jedhu gaaffilee isaanii keessaa ijoo akka tahaniis dubbatti. Kongirasii Ameerikaattii bakka buutuu Minisootaa kan taate Ilhaan Omaris deeggarsa hawaasa kanaaf qabdu yeroo garagaraatti ibsiteetti. Magaalota Awuroopaa kanneen akka Landan, Firaankifart, Paariis, Siwiidin magaalaa Istookhoolmi, Amisterdaam dabalatee, akkasumas baha giddu galeessaa Lebaanonitti ajjeechaa Haacaaluufi hidhaa namoota siyaasaa Oromoorratti raawwatame hordofuun hiriirri mormii fi sagaleen bulchiinsa MM Abiy Ahimad balaaleffatu gaggeffameera.	https://www.bbc.com/afaanoromoo/oduu-53323513
entertainment	Dubartiin Tarkii dhiibbaa uumuun beekamtu suuraa Amesterdaam 'Sex Museum' keessatti kaateef himatamte	Dubartiin Tarkii dhiibbaa uumuun beekamtu suuraa muuziyeemii waa'ee qunnamtii saalaa agarsiisu  (Sex Museum) beekamaa Amesterdaamitti kaate ''baacoof'' maxxansiteen biyyasheetti himatamuu beeksifte. Marvii Taskiin,23, suuraa meeshalee qunnamtii saalaa [sex toys] kabaja guyyaa dhaloota isheef deemtee muuziyeemii beekamaa waan saal-qunnamtii agarsiisu 'Sex Museum' Nezerlaandis bitte, Amajji bara darbee keessa miidiyaa hawwaasaa irratti qoodde. Ji'a muraasaan booda Tarkii keessatti hidhamuu ishee beeksifte. Biyya Tarkiitti waan saal qunnamtii kakaasu qooduun yakkadha. Amma himata kanaaf jecha mana murtii dhaabachaa jirti. Akka seera Tarkiitti namni waan fedha saalaa kakaasu qoode maallaqaan yookaan hidhaa hanga waggaa sadii tahuun adabama. ''Kaayyoon koo baacoomaaf ture,'' jette Taskiin. Tarkii keessatti hordoftoota Inistaagiraamii 600,000 qabaachuun beekamti. Imbaasiin Tarkii Landan jiru dhimma kana irratti deebii hin kennine. Bilbilas hin kaasne. Ms Taskin, Istaanbul kan jiraattu yoo tahu, guyyaa dhaloota ishee waggaa 22ffaa kabajachuuf jecha hiriyyoota ishee lama waliin Nezerlaandis deemuu himti. Bakki isaan deemuuf qabatan keessaa tokko 'Sex Museum' kan adunyaa irraa daawwattoota hedduu harkisuun beekamudha. Taskiin muuziyeemicha keessaa meeshaalee bitte kan qaama saalaa dhiiraa fakkatu Inistaagiraamii ishee irratti qoodde. Ms taskinif suuraan kun waan balleessaa hin qabne fakkaatus garuu Tarkiitti qondaalotni mootummaa karaa biraan ilaalan. Akkuma biyyasheetti deebiteen ji'a tokko keessatti yeroo lama hidhamuu himte. Isa lammaffaa irratti jecha ishee laatteetti. Taskin kanumaan dubbichi ni dhuma jettee amantee ture. Garuu jalqaba bara kanaa mana murtii Istaanbul jirutti akka dhiyaattu ergaan ishee gahuu akka ishee ajaa'ibe himte. BBC'n suuraa ergaa gabaabaa kaaste Ms Taskiin seera yakkaa Tarkii keewwata 226 cabsuun gaafa Onkoloolessa 26 mana murtiitti dhiyaatti jedhu argeera. Keewwatni kun yakkoota meeshaalee fedha saalaa kakaasan waliin dhiyeenya qaban hedduu tarreessa. Taskin mana murtiitti dhiyaattee jecha ishee laachuu sodaachuu himte. Garuu fedhakoon nan godha jette. Dhimma ishee kana tiwiitera irratti torban darbe barreessinaan Nezerlaandi keessattis dubbii ijoo taheera. Daarikterri  'Sex Museum' Mooniikaa Vaan Maarlii, BBCtti akka himteti, haalicha ''waanuma jibbisiisaadha'' jette. Muuziyeemichi Taskiniif ergaa gabaabaan ''haala keessa jirtuuf gaddineerra'' jechuun barreessuu himte. Akkasumas ''dubartoota kaaniif fakkeenya guddoodha,'' jedheeraan. Muuziyeemiin keenya adunyaa guutuu irratti waa'ee seenaa saal0qunnamtii saalaa barsiisa. Of ibsachuukee fi suuraa akkasii qooduuukeef si dinqisiifanna,'' jedhee barreesseef. Dhaabbileen mirga namoomaa pirezidaanti Resip Taayib Erdohaan jalattai karaa onlaayinii mirgi yaada ofii bilisaan ibsachuu cabaa dhufeera jedhan.	https://www.bbc.com/afaanoromoo/oduu-58113716
sports	Mo Faaraan qoricha atileetota si'eessu 'L-carnitine' fudhachuusaa amane	Qorannoon garee 'BBC Panaroma'n' gaggeeffame akka ibsutti walitt dhufeenyi Mo Faaraah fi leenjisaa isaa duraanii, Albartoo Saalaazaar, kan hojiirraa dhorkame jidduu jiru gaaffiilee haaraa kaasisaa jira. Mo Faaraan qoricha humna kennu 'L-Carnitine'  Maraatoonii Landan kan bara 2014 dura fudhateera jechuun qorannoo hojjettoonni Dhaabbata Farra dooppingii Ameerikaa gaggeessaa turan haalee ture. Booda garuu fudhachuu fi dhiisuu isaa akka hin yaadanne himuun yaadasaa jijjiireera. Ragaan kunis qondaaltoonni Atiletiksii UK attamiin akka qorichicha Siwizarlaandii fichisiisuuf karaa Saalaazaar adeeman mul'iseera. Ergaan imeelii qorannichaan bira gahame tokko akka mul'iseetti dura qondaaltoonni atiletiksii UK qorichichi 'miira ispoortii keessatti' nagaa qabeessa ta'uufi dhiisurratti yaaddoo qabaachuu himanii ture. Odeeffannoon duuba jiru maal fakkaata? Saalaazaar Pirojaktii 'Nike Oregon' jedhamu kan ogganu yoo ta'u, innis Faaraah kan lammiin Biritish ta'eefi bara 2011- 2017 shaampiyoonaa olompikaa ta'ef manasaa ture. Qorannoon Panorama bara 2015tti Marsariitii Ameerikaa 'ProPublica' jedhamu waliin ta'uun gaggeeffame tokko akka mul'isetti, Saalaazaar leenjiisaa Mo Faaraahn akka atileetii Biriten beekamaa ta'uuf taasisuun galateeffatamee yeroo jalqabaatiif doping himateera. Isaan boodas Saalaazaar waggoota afurif ispoortii irraa akka dhorkamuuf murteessitoota Ameerikaatiin Onkololeessa 2019 murtaa'e. Saalaazaar himannicha haaluun murtee darberratti ol iyyannoo galfate. Himannaawwan Saalaazaar irratti dhiyaatan keessaa tokko qoricha 'L-canitine' kan seeraan hayyamamee qoricha biraa waliin walitti makuun fudhate jedhamuun himatame. Qorich 'L-canitine' jedhamu kunis cimina atileetootaaf akka kennuutti garaa garummaa sa'aatii jahaa keessatti ml 50 gadii akka fudhatamu Ejansiin Farra- Doping Addunyaa (Wada) ni gorsa. Haa ta'u malee Faaraah bara 2014'tti maaraatoonii Landan isaa jalqabaatti saddeettii akka fudhate barameera. Waggaa sadii boodas dhimma kan mormuun gaazeexaan tokko gabaasee ture. Ammantaan qoricha Mo Faaraah tibba sana fudhatee ml 13.5 ta'ufi kunis marii aanga'oota atileetiksii waliin taasifameen akka ta'e himame. Seera cabsu isaatiifis ragaan argame hinturre. Qorannoon Panorama haaraan kun akka jedheetti,kunis dhiibbaa Saalaazaar mulisa. Imeeliin qondaaltoota Atiletiksii UK qoricha kennuun dhiibbaa qabaachu malu irratti yaadoo qaban kan mulisuu ture.  Dhumarattis altiletichi qoricha akka fudhatuuf waliigalame. Haa ta'u malee gosti qoricha fudhatame kanaa UK keessatti argamu hindanda'amne. Atileetiin tokko wayita dorgommiitti dhiyaachuuf jedhu dorgommichaaf guyyaan torba wayita hafu qoricha fayyadamuu fi dhiisuun isaa ni qoratama. Mo Faaraan maaraatoonii Landaniif guyyaan ja'a wayita hafu qoratame. Wayita sana garuu unka gosoonni qorichaa irratti guutamu irratti gosa dawaa 'L-carntine' jedhamu hin guunne ture. Maraatooniin Landan erga gaggeeffamee waggaa tokko booda gareen BBC Panaroma Mo Faaraa waliin gaaffii fi deebii taasisee ture. Gaaffii fi deebii sa'aatii shaniif ture keessatti Mo Faaraan battala tokkoofillee dawaa 'L-carnitine' fudhachuusaa hin amanne. ''An gonkumaa dawaa 'L-carnitine hin fudhanne. Harka 100 nan amana. Carraan ittiin an dawaa kana fudhadhuyyuu hin turre.'' jedhe Mo Faaraan. Mo Faaraan gaaffii fi deebii erga BBC waliin taasisee booda nama Usada waliin gaafii fi deebii taasisee ture waliin wal arge. Battaluma gara qorattootaatti fiigee adaraa keessan hin deeminaa jedhee gaafate Mo Faaraan. Yaadasaas jijjiiree akkana jedhe,''Dhiifama naaf godhaa. Waantan ifa gochuu barbaadun qaba. Dawaa kana yeroo sana fudheera. Garuu waanan hin fudhanne natti fakkaatee ture.''jedhe. Kanaafuu maraatoonii Landan dura dawaa L-carnitine jedhamu fayyadamteettaa jedhamee wayita gaafatamu,''eeyyee, dagadheen ture, amma garuu yaadadheera'' jedhee deebise. Ergasii garuu Mo Faaraan yaadasaa bal'inaan kennuuf carraa bal'aa garee Paanaaroomaa biraa hin arganne. Abukaatoon Mo Faaraa garuu xalayaadhaan akka ibsanitti L-carnitine hamma barbaachisuun olitti hin fudhanne taanaan seeraan ala miti jedheera.	https://www.bbc.com/afaanoromoo/oduu-51614717
health	Koronaavaayirasi: Lammiileen Meeksiikoo Ameerikaanoota daangaa ce'an irratti uggurri akka taasifamu gaafatan	"Mormitoonni Meeksikoo soodaa imaltoonni Ameerikaa hin qoratamiin Koronaavaayirasiii tamsaasaa jiru jedhuun daandaa Ameerikaa gara kibbaa cufaniiru. Jiraattonni magaalaa Sonoraa, daandii Meeksikoo seensisu guyyaa lammataaf akka cufan waadaa seenaniiru. Namootni kun haaguggaa fuulaa ykn Maaskii godhatanii dhaadannoo lammilee Ameerikaatiin ""Mana oolaa"" jedhu qabatanii turani. Meeksikoo keessatti namootni vaayirasichaan qabaman 500 gadi yoo ta'n Ameerikaa keessa ammoo 85,000 darbeera. Daangaan kun daldaltoota 'barbaachisoo' ta'aniif malee nama hundaaf cufamaa ta'us mormitoonni garuu qajeelfamni kun sirritti hojiirra hin oolle aanga'onnis qorannoo gaggeessa hin jirani jedhu. Mormiin kun kan dursame miseensota gartuu 'Sonorans for Health and Life' jedhaman kan gaaffii namootni Ameerikaarra gara Meeksikoo galan hundi qoronnoo fayyaa gaggeessu qabu jedhu kaasaniini. Miseensa gartuu kanaa kan ta'e Josee Luwis Hernaandez ""weerara kana to'achuuf qoronnoon fayyaa mootummaa federaalaan gaggeefamaa jiru hin jiru. Nuti kanaaf as jirra.,'' jechuun hime. ''Pirezidantiin Meeksikoo Andires Manu'el Loopez Obraador hatattamaan tarkaanfii akka fudhataniif waamichaa dhiyeessuf kana goona"" jechuun miidiyaa Arizonaa Rippablikitti himeera. Pirezidantiin Meeksikoos ta'e kan Ameerikaa Donaald Tiraamp akkaataa weerara kanaaf deebii kennaa jiraniif qeeqamaniiru. Obbo Hernaandez mormiin Roobii gaggeefame Pirezidaant Lopeez Obraadoriif  ""akeekkachiisa jalqaabati"" jedheera. Gartuun kun seerri lammileen Ameerikaa ykn Meeksikoo, kanneen guyya guyyaan hojii fi baruumsaaf jecha US'tti deddeebi'an dabalatee, kanneen daawwannaafi sababa fayyaaf daangaa akka hin dabarree dhorkuu hojiirra haa oolu jedhu. Akkasumas lammiilee Meeksikoo US'rraa ari'amanii biyyatti deebi'aniif angaa'onni qorannoo fayyaa gaggeessu qabu jedhu. Akka gabaasa Rippablikitti Bulchiinsa Ameerikaa, Arizoonaa, Meeksikoo dangeessu keessatti namootni vaayirasicha qaban 400 yoo ta'u namootni lubbuun darbes hedduun jiru. Ameerikaan baay'ina namoota koronaavaayirasiin hubamaniin addunyaa irraa sadarkaa 3ffaarra jirti. Bulchiinsa Sonoraa keessatti namootni covid-19 qaban afur qofa yoo ta'an namni inni jalqabaas Bitootessa 16 irratti adda baafamees maanguddoo dhiyeenya US irraa deebi'e ture. Pirezdantiin Meeksikoo weerara kana irrattii deebii suuta jedhaa kennuu isaaniin biyyaa keessaafi alatti qeeqi irratti dhihaataa jira. Dabalataanis, yeroo namootni addunyaa mana isaani keessa oolu eegalanitti isaan hiriirota irratti hirmaachuuun, harka fudhee nagaa nama gaafachuufi da'immaan dhungachuuf filachuu isaaniif qeeqameera."	https://www.bbc.com/afaanoromoo/oduu-52059883
politics	Filannoon US 2020: Filannoon Ameerikaa waa'ee siyaasa Itoophiyaa fi hidha haaromsaa maal jijjiira?	Filannoo pireezidantummaa Ameerikaa Sadaasa 3 gaggeeffamu irratti pireezidant Tiraampii moo kaadhimamaan Dimokiraatotaa Joo Baayiden irra aanu laata? Guyyoota shan fuuldura keenyaa adunyaan haalaan eegdi. Duulli filannoo gara xumuraatti dhiyaachuun filannichaaf guyyootni muraasa hafaniiru. Lammiileen Ameerikaa miliyoona 70 ol hanga ammaatti bahuun sagalee isaanii kennaaniiru. Hanga ammaatti Joy Baayiden deeggarsa irra caalaa argataa akka jiran miidiyaalen biyyattii gabaasaa jiru. Filannoo Ameerikaa kana lammiilee biyyattii qofa osoo hin taane hawaasa addunyaa guutuutu eega. Addatti lammiilee Itoophiyaa fi dhalattoota Itoophiyaa US jiraatan biratti haalaan akka eegamu wantoota taasisan keessa tokko dubbii Doonaaldi Tiraampi waa'ee hidha laga Abbayyaa irratti dubbatanidha. Hariiroon Itoophiyaa fi US bara bulchiinsa Minilik II bara 1903 keessa kan eegale yoo tahu ergasii biyyootni lameen osoo addaan hin citiin michummaa guddaa uummataniiru. Waraana Ameerikaan addunyaa irratti shororkeesitoota irratti gaggeesitu keessattis Itoophiyaan michuu Ameerikaati. Kanuma kan dhugomsu biyyattiin ji'a Fulbaanaa keessa deeggarsa dolaara miliyoona 2.9 humna ittisaa Itoophiyaaf taasifteetti. Haa tahu malee, deeggarsa haaromsa dinagdee Itoophiyaaf kan oolu doolara miliyoona 130 tahu waadaa galamee ture ammoo akka hin kaffalamneef dhaabuu mootummaan biyyattii ibseera. Kun Itoophiyaan Masirii fi Sudaan waliin waliigaltee irra osoo hin gahiin hidha guddicha doolaara biliyoona afurii oliin ijaarsisaa jirtu bishaaniin guutuu jalqabnaan tahuu ibsame. Itti fufuun Doonaaldi Tiraampi Masiriin hidha guddicha Itoophiyaa kana ''ni rukutti'' jechuun isaanii dhalattoota Itoophiyaa biyya alaa jiraanii fi lammiilee biyyattii biratti dheekkamsa kaaseera. Ergasii lammileen Itoophiyaa hedduun pireezidantichi filannoon akka mo'amu yaada isaanii marsaalee hawaasaa irratti barreessaa jiru, kanneen duula gochaa jiranis jiru. Ofii bu'aan filannoo kanaa siyaasaa Itoophiyaa fi dubbii hidha haaromsaa irratti jijjiiramni fidu maali? Yuunivarsitii Keel biyya Ingilaanditti barsiisaa seeraa kan tahan Awwal Aloo [PhD] filannoo Ameerikaa kana paartiin Dimokiraatotaas tahe paartiin Rippaablikaanotaa yoo mo'atan lamaan isaanii iyyuu imaammata dhimma alaa biyyattiin durumaan ture hojiirra oolchu jedhan. Kan adda isaan taasisu Tiraamp seeraa fi heera idil-addunyaaf nama hagas mara dantaa qabu waan hin taaneef yaada uummataa ofitti deebisuuf waan isa irraa hin eegamne dubbatu jedhan. Tiraamp akka pireezidantii biyya tokkootti osoo hin taane al takka takka ''akka daa'ima waggaa torbaatti dubbatu'' jedhan. Waan isaan hidha Abbayyaa ilaalchisee dubbatanis kanumaan wal fakkaata jedhan. Kanaaf filannoon kun hariiroo US fi Itoophiyaa waggootaaf ture jijjiiruu danda'aa isa jedhuuf Dr Awwal imaammatni alaa Ameerikaa hunduu faayidaa biyyittii irratti qofa kan xiyyeefatedha jedhan. Itoophiyaa ilaalchisee dhimma hidha laga Abbayyaa irratti durumayyuu Ameerikaan Masirii dhiistee gara Itoophiyaa gorti jedhanii yaaduun dogogora ture jedhan. Ameerikaan biyyoota Baha Gidduugaleessaa irraa fedha addaa qabdi kan jedhan Dr Awwal addatti Israa'eelin tiksuun isa ijoodha jedhan. Kanaaf ammoo michuunshee yeroo dheeraafi deeggarsa guddaa gochaafii turte Masirii tahuu himu. Kanaaf Tiraampis filannoo kana irratti mo'atee kan itti fufu yoo tahe kanuma dhugoomsa amantaa jedhu akka qaban himu. Paartiin Dimokiraatotaa filannicha yoo mo'atanis kun dubbii ijoo imaammata alaa biyattii waan taheef Itoophiyaaf jijjirama fidu hin qabu jedhan Dr Awwal. Garuu Joy Baayiden yoo mo'atan adeemsa Tiraamp kanaan osoo hin taane wal dhabdeen biyyoota kanneenii karaa seera idila adunyaa eeggateen akka furamuuf dhiibbaa gochuu danda'u jedhan. Deeggarsa Itoophiyaaf gochaa turanis itti fufu amantaa jedhu akka qaban himu. Haa tahu malee isas tahu Masirii dhiisee gara Itoophiya gora jedhanii eeguun sirrii miti jedhan. Bu'aan filannichi biyyoota tokko tokko irratti dhiibbaa guddaa tokko tokko irratti ammoo dhiibbaa salphaa fida malee adunyaa irrattiyuu dhiibbaa mataa isaa fidu qaba jedhan. Dhalattuu Itoophiyaa fi lammii Ameerikaa kan taate Aadde Biraanee Beekaa Galatoo jiraattuu Waashingitan DC kutaa bulchiinsa Meerilaandi yoo taatu, paartii Dimokiraatotaa keessaa gahee hojii akka qabdu himuun 'aangoo deebisnee qabachuuf duula gochaa jirra' jette. Dhalattootni Itoophiyaa hedduunis sagalee isaanii akka paartichaaf kennan duula gaggeessina kan jettu aadde Biraaneen baqattootni hedduun gara paartichaati jetti. Maaliif akka paartichatti makamte yoo himtu imaammatni paartichi baqattoota ilaalchisee qabu akka ishee hawwate himti. Gama biraan paartiin Dimokiraatotaa yeroo aangoo irra turan hariiroo isaan mootummaa Itoophiyaa waliin qaban gaarii tahuu himti. Pireezidantiin amma aangoo irra jiran Doonaald Tiraamp dhimma hidha guddicha Itoophiyaa irratti gama Masrii goruun Itoophiyaa irratti dhiibbaa taasisaa turan kan jettu aadde Biraaneen deeggarsi Doolaara miliyoona 130 isaan 'addaan kuta' jedhanillee akka hin dhaabbanneef duula gochaa turre jetti. Dabalataan daawwannaa pireezidantiin duraanii Baaraak Obaamaan gara Itoophiyaatti taasisan akka fakkeenyaatti eeruun paartichi yeroo aangoo pirezidaantummaa argataa turetti biyyattii waliin hariiroo gaariin aka jiraatu gargaareera jetti. Aadde Biraaneen yoo Joo Baayiden filataman hariiroo biyyootni lamaan kanaan dura qabaachaa turan irra deebiin haaromsuun Ameerikaan deeggarsa gama hundaan Itoophiyaaf gochaa turte itti fufti ilaalcha  jedhu akka qaban himan. Dhalattuun Itoophiyaa fi lammiin Ameerikaa biraa dubbisne Seenaa Jimjimoo filannoon pireezidantummaa kun akka biyyichaattis tahe siyaasa adunyaatti waan murteessaadha jetti. Paartiin Dimokiraatotaa yeroo aangoo irra turan Afrikaafis tahe Itoophiyaa waliin hariiroo gaarii qabu turan jetti. Rippaablikaanota irraa aangoo qabachuun amma biyyattii kan bulchan Doonaaldi Tiraampi ammoo dhimma alaa kanaaf dantaa guddaa hin qaban jetti. Bara 1990 keessa yeroo Dimokiraatotni aangoo irra turan Itoophiyaa waliin michummaa qabu ture. Siyaasa biyyichaa irrattis dhiibbaa fidaniiru. Garuu hariiroon isaanii fedhii siyaasaan qofa waan hundaa'eef al-kallattinis tahe kallattiin siyaasa Itoophiyaa irratti paartiin kamiyyuu yoo filatame dhiibbaa qabaata jette. Namni biraa BBC'n dubbise  Obbo Eda'oo Baqqalaa Daawannoo Minisootaa keessa jiraata. Naannoo jiraatutti baqattootni baay'een warra Dimokiratotaaf sagalee kennuu malu jedha. Sababni isaa ammoo imaammata paartichi baqattootaaf qabu irraa kan ka'e tahuu mala jedhan. Minesotaa keessatti dhiibbaa dhallattuun Somaliyaa Ilhaan Omar Alii fiddes salphaa miti jedhe Obbo Baqqalaan. Itoophiyaan Hidha Haaromsaa Guddicha Doolaara biliyoona afurii oliin ijaaraa jirtu ganna darbe kana keessa ture bishaaniin guutuu kan jalqabde. Kun biyyootni sadeen Itoophiyaa, Masirii fi Sudaan waliigaltee irra osoo hin gahiin raawwate. Kun michuu Ameerikaa kan taate Masiriinis mufachiisera. Hidhi kun waggaa meeqa keessatti guutuu qabaan madda wal dhabdee isaanii tokkodha. Ameerikaan jaarsummaan gidduugaltus Masiriif loogdetti komiin jedhu gara Itoophiyaarraa dhagaahamaa ture. Doonaaldi Tiraampi waliigalteerra akka gahaniif yaalanis loogii Masiriif qabaniin mootummaa Itoophiyaan qeeqamaniiru. Tibbana ammoo 'Masirin hidha guddicha Itoophiyaa ni rukutti' jechuun isaanii dubbii ijoo biraa ture. Kana ilaalchisee Aadde Biraanee Beekaa, Tiraamp akka irra deebiin hin filatamneef duula gochaa turuu himte. Seenaa Jimjimoo ammoo dhimmi laga Abbayyaa dhimma biyya keessaa fi lammiilee biyyatti qofa ilaallatudha jetti. Lamaan isaanii iyyuu Tiraamp filatamuun dhiibbaa qabaachuu akka danda'u eeran. Filannoon pireezidantummaa Ameerikaa Sadaasa sadii bara 2020 weerara koroonaavaayirasii kana gidduun gaggeeffama.	https://www.bbc.com/afaanoromoo/oduu-54688065
sports	Kubbaa Miilaa Itoophiyaa: CAF isteediyeemiiwwan Itoophiyaa ''haa qotaman'' maaliif jedhee?	"Gareen Waaliyaa taphawwan dirree ofii irratti taphachuu qaban erga dirree ''ormaarratti'' taphachuu eegalanii bubbulaniiru. Kanaaf sababni ammoo dirree ulaagaa sadarkaa CAF guutan hin jiran jedhamusaati. Itoophiyaan hanqina dirree hinqabdu osoo jedhamee kun dubbii harbeessuu hin ta'u. Naannooleetti istaadiyeemii yoo xinnaate namoota kuma 50 keessummeessu danda'u ijaaramaniiru. Kanaafu, CAF maaliif Itoophiyaan istaadiyeemii ''gaarii'' hin qabdu jedhe? Taatee dhiheenya keessaa haa kaafnu. Itoophiyaan Waancaa Afrikaa bara dhufaa gaggeeffamu keessatti hirmaachuuf calallii taasisuuf qophaa'aa jirti. Masrii, Maalaawiifi Giiniin ramaddii Itoophiyaa keessatti argamtu keessa jiru. Gareen Waaliyaas haala seeraatti taphasaanii jalqabaa dirreessaaniitiin alatti Maalaawwii waliin taphatu. Haata'u malee, taphni isaanii ittaanu Masrii waliin dirreesaanii irratti ta'u sagantaan CAF ni mul'isa. Ta'us taphni kun Maalaawwiitti akka gaggeeffamuuf Konfedereeshiniin Kubbaa Miilaa Afrikaa - CAF murteesseera. Pirezidantiin Waldaa Kubbaa Miilaa Maalaawwii, Waaltar Niiyaamiilaandu, ''Deeggartoonni Liivar Puul biyyakootti argamtan Moo Saalaah isiiniif dhufaa jira. ''Baga gammaddan,'' jechuun karaa toora tiwitara isaanitiin ergaa dabarsaniiru. Baayyeenis kun ''daba Masriiti'' jedhu. Biyyi Mohaammad Saalaah dirreen Itoophiyaa anaaf hin ta'u jechuun komii waan dhiyeessiteef kun ta'e kanneen jedhaniis jiru. Haata'u malee, waa'ee kubbaa miila Itoophiyaa itti dhiheenyaan kan hordofu Firewu Asiraat dhimmisaa waan biraati jedha. ''Dirreen kubbaa miilaa kan qoratame haaluma Federeeshiniin Kubbaa Miilaa Itoophiyaafi Komishiiniin Ispoortii 'dirreekoo fooyyeesseeraatii' naaf haa qoratamu jedhanii CAF gaafataniin qoratame,'' jedha. Haaluma gaaffii kanaatinIis namni qorataa CAF ta'an torbanoota muraasaan dura gara Istaadiyeemii Baahir Daariitti imaluun qulqullina dirree ilaaleera. ''Kana jechuunis Masriin dirreen naaf haa qoratamu hin jenne jechu miti'' jedha Fireewu. ""Yeroodhuma walfakKaataatti Federeeshiniin Kubbaa Miilaa Masrii CAF'tti xalayaa galfatee ture. Haata'u malee, CAF ergamaa kan erge haaluma gaaffii itoophiyaatiin.'' Xalayaan Masrii ol ka'iinsa (altitude) Finfinneen irratti argamtu sodaachuun kan barraa'e malee kan dhimma dirree kaasu hinturre jedha. Ergamaan CAF dirree Baahirdaar erga sirriitti qoratanii booda aanga'oota bu'aasaa hawwiin eeggataa turaniif deebiin kenname gaarii hin turre. Qoratichis itti-gaafatamtoota biiroolee Ispoortii naannooleefi federaalaa ''maaltu hir'atee?' jechuun miiraan eeggataa turaniif ajaja kan dabarsan. ''Dirrichi haa qotamu,'' kan jedhu ture. Qorataan sunis istaadiyeemiin Baahirdaari ulaagaa CAF isa gadaanaayyuu hin guutu jedhan. ''Dhugaatti rakkoo istaadiyeemii ijaaruu hin qabnu'' jedha Fireewu. Haata'u malee, ''Istaadiyeemoti sadarkaa CAF gaafatu qabatanii hin xumuraman. Alarraa bareedanii haalli itti xumuraman garuu kan nama aarsuu ta'a.'' Sadarkaa CAF ''Minimum Standard'' jedhuun sana illeen hin guutan. Ulaagaalee CAF barbaadu hedduu keessaa muraasa isaanii akkasiin kaasa Fireewu. ''Tokkooffaan dirree taphaati. Istaadiyeemoonni baay'ee dirreensaanii wayita roobaatti bishaantu irra cisa. Baayyeen isaanis kana ittisuuf sirni dhanga'aa diriireef (drainage system) hin qaban.'' ""Kanaan alatti kutaan uffannaa teessuuma maleedha. Dhimmoota ulaagaa CAF akka kufnuuf nu taasisan keessaa kun tokko.'' ''Dirreewwan baay'ee agarte yoo ta'e teessuma deeggartootaaf hojjatame hin qaban. Kun ammoo balaaf kan saaxiluudha. CAF dorgommiiwwan isaa istaadiyeemii akkasii keessatti akka ta'aniif gonkumaa hin barbaadu.'' Kana malees dirreewwan baayyeen ibsaa Halkan keessa tapha gaggeessuuf dandeessisu hin qaban jedha. ''Kana malees CAF yoo danda'ame istaadiyeemiiwwan akka baaxii qabaatan gaafata. Istaadiyeemiiwwan keenya ammoo baaxii maleeyyiidha. ''Kan biraa ammoo dhimma kutaa miidiyaa teeknooloojiiwwan guutameefidha. Kanas hin guunnu. Akkasumas kutaa wallaansaa fayyaa sadarkaasaa eegee akka qabaatu gaafata.'' Fireewu akka jedhutti ulaagaaleen gubbaatti tarreeffaman muraasni illeen osoo guutamanii taphawwan gaggeeffamaa akka fooyya'u ni yaalama ture. Haata'u malee Baahirdaariin dabalate istaadiyeemiiwwan hunduu ulaagaa gadaanaa jedhame hin guutan. ''Erga istaadiyeemii Baahirdaarii ilaaleen booda dirreen qotamee margi haa dhaabbatu jedhe. Sirni yaa'aa bishaanis akka sirreeffamuuf akeekkachiisa kenneera. ''Kutaan uffannaa istaadiyeemii Baahirdaar qulqullina qaba jennee amannu diigamee akka haaraatti ijaaramu qabaata deebii jedhu kenneera.'' Isaadiyeemiin haaraafi ni fooyya'a jedhame erga kana hinguunnee kaan hoo? jechuun gaaffii kaasa Fireewu. Federeeshiniin Kubbaa Miilaa Itoophiyaa istaadiyeemiiwwan ijaaruus ta'e bulchuun itti gaafatamummaakoo miti jedha. Barreessaa Olaanaan Federeeshinichaa, Baahiruu Xilaahuun biyya kamittuu federeshiniin kubbaa miilaa istaadiyeemii ijaaruus ta'e bulchuuf aangoo hin qabu jedhan. ''Aangoon keenya kubbaa miilaa babal'isuu malee ijaarsa bu'uuraalee misoomaa mit. Dhimmi kun kan ilaalatu motummoota naannooleefi kan federaalaati. Kana jechuun ammoo deeggarsa teekiniikaa hin kenniinu jechu miti,'' jedhan. ''Oggeessota damee kanaan beekumsa qaban motummoota waliin walitti fiduu, fi hojiiwwan dhiyeessii ekispartootaa hojii federeshinichaa ta'u danda'a.'' ''Siriiyyuu yaalii pirezidantii federeeshinichaatiin istaadiyeemiiwwan keenya osoo hin dhorkamiin bara dheeraaf kan turan,'' jedhu Obbo Baahiruun. ''Yeroo dheeraadhaaf taphawwan Baahirdaariitti gaggeessaa kan turre karaadhuma bu'aa dippilomaasii kubbaa miilaatiin. ''Obbo Isaayaas Jiraa (pirezidaantiin federeeshinichaa) haala keessa jiru CAF hubachiisaati kun ta'aa kan ture malee guutummaa guutuutti istaadiyeemiiwwan keenya dhorkuuf kan murteessan waggaa lamaan dura ture.'' Barreessaa Olaanaan kunis xalayaawwan CAF yeroo garaa garaatti ergu naannoo Amaaraafi Komishinii Ispoortiitti dhiyeessuun furmaata barbaacha hojjataa akka turan yaadatu. ''Fooyya'insa hanga tokkoo agarsiifnulleen haala CAF barbaaduun hin turre. CAF's fooyya'iinsi jiraachuu ni amana. Garuu sadarkaa kanaan tapha gaggeessuun akka hindanda'amne nutti hime.'' Adeemsa keessa fooyya'insa beeksisuufi ogeessa dhiyeessuun itti-gaafatamummaa federeeshiniiti jedhu Obbo Baahiruun. ''Fakkeenyaa, Dhaabbata Girigoorii International jedhamuufi Afriikaa keessatti istaadiyeemiiwwan 20 ol ijaare fidnee Ministeera Aadaafi Ispoortii waliin wal agarsiifneera. ''Haaromsa istaadiyeemii FInfinnee ilaaluun gatii ittiin hojjatu dhiyeesseeti deeme.'' Obbo Baahiruun Itoophiyaan dirreen ala taphachuun gatii baasaa kan jiru federeeshinicha jedhu. ''Federeeshinichi galii FIFA fi CAf ramaduufi kan deeggartoota irraa argatuun bula. Garee biyyaalessaatiif jedhame maallaqni mootummaa irraa ramadamuuf hin jiru.'' Gareen biyyaaleessaasi Maalaawwiitti aansee Masrii waliin qabu istaadiyeemiidhuma Maalaawiitti gaggeessuuf kan murteesse baasiif jecha akka ta'e himu. ''Yeroo darbe Gaanaatti tapha ilaaleera. Amma ammoo Maalaawiitti Masrii waliin taphachuu yaadneerra. Maalaawii kan filanne baasii hir'isuuf yaadneeti. ''Lammaaffaa ammoo biyyaa gara biyyaatti deddeebi''uun akka hin dadhabne yaaduun. Kun ammoo kan nama qaanessu malee kan nama boonsu miti.'' ""Amma maallaqa sochoonuun waan arganneef hirmaataa jirra ta'a. Haalichi cimaa adeemnaan garuu hanga dorgommii adda kutuu gahuu dandeenya. ''Kunimmoo akka biyyaatti gaaffii baay'ee kaasa. Haata'u malee, kana hambisuuf jecha Aadaafi Ispoortii waliin hojjataa jirra.'' Fireewu yaada Barreessaa Olaanaa kana waliin waliigala. Istaadiyeemii ijaaranii xumuruufi bulchuu kan qabu motummaa federaalaa ykn biiroolee ispoortii naannooleeti malee federeeshinii miti jedha. Fakkeenyaaf, istaadiyeemiin Finfinnee qabeenya Komishinii Ispoortii Federalaati. Kan to'atus isuma. ''Ta'ulleen garuu hanga istaadiyeemii itti fayyadamu ta'eetti qulqullina isaanii eeggachuun akka ijaaramaniif dhiibbaa taasisuuf ittigaafatamummaa akka qabu nan amana.'' Istaadiyeemiiwwan keenya ulaagaa sadarkaa CAF gaafatuun gadi ta'an illeen istaadiyeemiin Finfinneefi Aday Ababa amma haroomsaafi ijaarsarratti argaman kan abdii namatti horan ta'u kaasa Fireewu. Isaadiyeemiiwwan Baahirdaariifi Dirre Dhawaa haala ulaagaa CAf guutaniin yoo xinnaate bara kana  xumuramuu akka danda'an Fireewu kaaseera. ''Haala qabatamaa jiru irraa ka'uun istaadiyeemiiwwan yeroo tokkootti xumuruun kan ulfaatu natti fakkaata,'' jechuun hima Fireewu. Tarkaanfiin amma Ministeerri Ispoortii istaadiyeemiiwwan eegalaman sadarkaa haala guutaniin akka xumuramaniif fudhataa jiru furmaata akka ta'e hima. ""Inumaa yoo attam fagaate walakkeessa bara dhufuutti Waaliyaawwan yeroo dirree ofiisaanii irratti taphatan argu dandeenya ta'a.''"	https://www.bbc.com/afaanoromoo/isportii-61509521
politics	Lola Tigraay Itoophiyaa: Mootummaan hojii dhiyeessii deeggarsaa guutummaan akka hogganu beeksise	Hojiiwwan dhiyeessii deeggarsa namoomaa Motummoota Gamtooman waliin irratti waliigalame gutummaatti motummaan kan ogganamu ta'u xiyyeeffannaa keessa kan galfame ta'un ibsame. Ambaasaadar Reediwaan Huseen Dubbii Himaa Labsii Yeroo Muddamaa Naannoo Tigiraay fi Obbo Mitikkuu Kaasaa, Hogganaan Komishinii To'annoo Balaa Tasaa Biyyaaleessaa Itoophiyaa waliin ta'un ibsa Kibxata kaleessaa haala Naannoo Tigraayi ilaalchisuun kennaniin ture kana kan himan. Haala ammatti naannicha keessa jiruun ilaalchisuunis midiyaaleen gaaffiin kan dhiyaateef yoo ta'u, qondaaltoonni kunneenis akka asiin gaddiitti deebii kennaniiru. Sababa lola kanaan lammiilee deeggarsa barbaadaniif deeggarsi ga'aa jiraa? Dhaabbileen UN deeggarsa kennuurratti gufuun isaan mudachuu himu, kanarratti mootummaan akkamiin tumsa? Gargaarsa namoomaan walqabatee, gargaarsi nyaataa fi meeshaalee wal'aansa fayyaa ergamuu eegaleera. Torbee darbe magaalota xixiqqoo keessatti gargaarsi jalqabamee ture. Torbee kanammoo magaalota gurguddoo keessatti eegalleerra. Asirratti akka ifa ta'u kan barbaannu, wayita sochii kana eegallu oppireeshinicha guutummaatti mootummaa Itoophiyaan akka to'atamuudha. Itoophiyaan mootummaa mataashee qabdi, mootummaan ammoo nageenya lammiisaa mirkaneesuuf dirqama qaba. Deeggarsi yoo humna mootummaa ol ta'e qofa barbaadama. Mootummaan qaama kamirraayyuu deeggarsa hin fedhu. Wayita mootummaan deeggarsa namoomaaf haala mijeessuu eegalu dhaabbileen idila addunyaa kanneen akka UN seenanii deeggaruu danda'u. Kunis qindeessummaa mootummaatiin ta'a. Naannoo deggersi barbaachisutti rakkoon nageenyaa jiraachuu wayita adda baasnus, dhaabbileen kunneenis kana hubachuu qabu. Hojjettoonni UN kanneen ukkaamfamanii fudhataman akkasumas kanneen rasaasi itti dhukaafamee qabamani jiru. Bakka deemuun irra hin jirre waan deemaniif kun isaan mudate. Qaamni deggersan kenna jedhu kamiyyuu qajeeltoo mootummaan baasuun deemuu qaba.  Qaamoleen raayyaa ittisa biyyaan lolaa turan ammallee harca'anii riphanii lolaa jiru. Hooggansa qindaa'aa dhabanis, Bosonaa fi hawaasa keessa bakka dhokatanii dhukaasa banaa jiru, kanaafuu miidhaa geessisuu malu. Waan kana ta'eef qaamni idila addunyaa gargaarsa namoomaa kennu kamiyyuu raayyaa ittisa biyyaan dabaalamee socho'uutu irra jiraata. Walumaagalattis, yeroo ammaa kana deeggarsa nyaataan alaa namoota 250,000 qaqqabu naannichatti ergineerra. Deeggarsi kun buufataale ijoo gahanii jiru. Deeggarsa kan raabsuufi qindeessuuf garee saddeet ta'u naannichatti ergineerra. Naannicha keessatti lola dhalate sababeeffachuun yeroo ammaa namootni deeggarssa namoomaa barbaadan miiliyoona 1.8 ta'uullee jiru. Kanneen 110,000 kan ta'an kan biyyuma keessatti buqqa'an (internally displaced), 600,000 ammoo deeggarsa bayyanachisaa kan fedhaniifi miiliyoona 1.1 kan ta'an kan deeggarsa seftineetii kan fudhataniidha. Dabalataanis, kanneen deeggarsa yeroo balaa barbaadan dhufuu malu. Kana adda baasuufis sakkatta'iinsa atattamaa gochuuf jirra. Akkasumas harka qalleeyyiin magaalota keessa jiran kanneen %20-30 ta'an hanga gabaan magaalotaa tasgabbaa'uutti deeggarsa namoomaa fedhuu malu. Rakkoon amma naannicha keessa jiru guyyoota 15 dhufan keessatti ni furama jedhanii, akka amananiifi dhiyeessi deeggarsa namoomaa amma eegalame kun bara 2021 keessas kan itti fufu ta'ullee ibsan. Qorattoonni walaba ta'an akkasumas miidiyaaleen seenanii waan qabatamaa jiru akka gabaasan yoom hayyamtu? Qorattoota walabaaf kan eeyyamnu yoo ofii keenyaa qorachuu dadhabne qofadha. Mootummaan Itoophiyaa sakatta'iinsa gaggeessuu yoo dadhabe, gaafa sana warri kaan akka nu tumsan affeerra. Itoophiyaan mootummaa hojiirra jiru hin qabdu jedhanii yaaduudhaan, waan mootummaan kana gochuu hin dandeenyeef deemne raawwanna jedhanii yaaduun ammoo mootummaa kana xiqqeessuudha. Itoophiyaan mootummaa jabaa, biyya bulchuuf ga'umsa qabuun bulaa jirti. Gama kanaan deggersa qaama kamiiyyuu hin feetu. Kanaafuu, qaami kamiyyuu hanga nuti affeerrutti eeguu qaba. Waa'ee keenyarratti qaamni nurra nuuf dhimmamu hin jiru. Miidiyaaleen akka seenanii gabaasan iyyamuudhaan walqabatee, kan hanga ammaa dhowwineef nageenyi amanisiisaan waan hinjirreefi. Ammaaf gaazexeessitoonni magaalota akka Qobboo fi Gondar akkasumas naannolee magaalota kunneenii deemanii akka hojjetan haala mijeessaa jirra. Itti aansuun ammoo wayita mootummaan yeroofii bakka qabatu haala mijeessaa deemna. Kanarraa kan hafe iddoo nageenyi amansiisaan hin jirretti yoo gaazexeessitoonni akka seenanii hojjetan iyyamane rakkoo biraadha. Namni sirriin irraa odeeffannoo argatanis hin jiru. Ajajoota waraanaa qofa kan jiran, isaanirraa odeeffannoo argamurrammoo qaama bulchiinsaa sirrii eeganii irraa odeeffachuu wayya. Kanumaaf miidiyaa dhowwine malee sababi biraan hin jiru. Oppireeshiniin mootummaan gaggeessaa turuu himu amma xumurameera moo maalirra jira? Ammaan tana oppireeshinii isa xumuraa irra jirra. Amma xiyyeeffannaan shakkamtoota seeratti dhiyeessuu, mootummaa yeroo dhaabuu, sochiileen diinagdee fi hawwasummaa itti fufuu mirkaneessuu, tajaajila hawaasummaa kanneen akka manneen barnootaa, fayyaa itti fufsiisuudha. Magaalotaa fi aanaalee naannichaa hedduu keessatti bulchiinsi yeroo hundaa'eera. Magaalota gurguddoo akka Maqalee, Aksuum fi Adigiraat qofatu nu hafu. Isaan keessattis yeroo gabaabaa keessatti mootummaan yeroofii lafa qabata. Isaan booda mariin gadi bu'ee hawaasa waliin ni eegalama. Dhimmi ijoon biraan misoomawwan manca'an deebisanii ijaaruudha. Misoomawwan bu'uuraa kanneen akka telekoomii fi ibsaa addaan cituu qofa osoo hin taane bakka hedduutti waan barbadaa'aniif isaan deebisnee hojjechuun hojii ijoodha. Kana sirreessuuf gareen addaa gara Maqalee, Aksuum fi Addigiraat ergameera. Daandiiwwanii fi riqichoonni barbadaa'an yeroo itti aanan keessatti ni ijaaramu, hojiin kun ammoo ji'ootallee fudhachuu mala. Mootummaan aanga'oonnii fi miseensonni TPLF harka kennachuu irra deddeebiin hima, garuu hanga ammaatti eenyufaadha kan harka kennatan? Kaanoo akkamiin to'atamu? Waa'ee harka kennannaa namoota adamsamaa jiraniin walqabatee baayyeensaanii harka kennataa jiru. Afa-yaa'ii duraanii mana maree federeeshinii Aadde Keeriyaa Ibraahim fi Bulchaa Ittaanaa duraanii naannoo Tigraay Ambaasaaddar Addisaalam Baaleemaa akka fakkeenyaatti kaasuun ni danda'ama. Isaan kunneen poolisiidhaan to'atamanii yaadasaanii kennaa jiru. Yeroo muraasaan booda yaada isaanii hawaasi bal'aan ni dhagaha. Barbaachisa warra kaaniis itti fufeera. Loltoonni keenya eessa akkasaan jiran adda baasaniiru. Kanaafuu yeroo gabaabaa keessatti harka kennachuu danda'u jennee amanna.	https://www.bbc.com/afaanoromoo/oduu-55230696
health	Raashiyaatti namoonni torba saanitaayizara harkaa dhuganii du'an	Raashiyaa naannoo Saayibeeriyaa bahaatti namoonni torba erga saanitaayizara harka qulqulleessuuf oolu dhuganii booda lubbuu dhaban. Saanitaayizarri kun metaanoolii %69 of keessaa qaba jedhameera. Garee kanniin keessaa, dubartiin tokko ganda Tomtor jedhamtu mana keessa oggaa duutu, kaan ammoo hospitaala keessa du'uu miidiyaaleen Raashiyaa gabaasaniiru. Ammallee namoonni lama kutaa hordoffii addaa keessa, deeggarsa ventileetaraan jiru. Bakka jarri kun walitti qabamanii turanitti, jeerikaanni abbaa liitra shanii kan saanitaayizara of keessaa qabu argameera. Miidiyaan REN TV akka gabaasetti, gareen hiriyootaa kun saanitaayizara kana kan dhugan, irbaataaf walitti qabamanii bakka turanitti. Erga taateen kun dhagahamee oomishni kun kutaa biyyaa Yakutia jedhamtu keessatti akka hin gurgurmane, gabaa keessaa baheera. Yaakutiyaan naannoo bal'ina lafaa guddaa qabu wayita tahu, wayita qorraatti qilleensi hanga digirii seentigireedii -20 gadi bu'a. Akka gabaasaaleen jedhanitti, oomisha kanarratti metaanolii hangam akka qabu sirriitti itti maxxanfamee hin ibsamne. Waggaa waggaan Raashiyaatti gabaasaalee kanneen alkoolii garmalee dhugan du'uu dhagahuun kan baratamedha. Jarri kun sababa fedhii dhugaatii isaanii vodka dhuguu waan hin dandeenyeef, dhangalaa'oo miidhaa geessisan dhuguun balaaf saaxilamu. Taateewwan akkasii keessaa inni hamaan dhiyeenyatti mudate bara 2016'tti oggaa tahu, Saayibeeriyaa bakka Irkutsk jedhamutti, namoonni 62 looshinii qaama dhiqannaa metaanol of keessaa qabu dhuganii du'ani.	https://www.bbc.com/afaanoromoo/oduu-55045800
health	Pirezidaantiin Afriikaa Kibbaa dhorkaan imalaa sababii COVID ka'ame akka kaafamu gaafatan	Pirezidaantiin Afriikaa Kibbaa sababii gosa vaayirasii Covid-19 haaraa Omicron jedhamu biyyasaaniitti argameen walqabatee dhorkaan imalaa biyya isaaniifi biyyoota ollaarratti fudhatame balaaleeffatan. Siiril Raamaafoosaan tarkaanfii fudhatameen ''baayyeen aareera'' jechuun atattamaan akka kaafamuuf gaafatan. Biyyoonni akka UK, Gamtaa Awurooppaafi Ameerikaan kanneen dhorkaa imalaa ka'an keessatti argamu. Gosti vaayirasii Omicron jedhamu haaraan ''gosa baayyee yaaddeessaa'' jedhameera. Ragaan jalqabaa akka mul'isetti balaa kanneen kana duraa caalaa babalachuu olaanaa qaba. Gost vaayirasii haaraa kun jalqaba baatii kanaatti Afriikaa Kibbaa keessatti argamuun torban darbee Dhaabbata Fayyaa Addunyaa (WHO)tti gabaafame. Gosti vaayirasii haaraa kunis Afriikaa Kibbaatti Guuteenee keessatti torbanoota lamaan darban keessa mul'achuun amma bulchiinsoota biyyattii hundatti faca'eef ka'umsa jedhame. Dhaabbanni Fayyaa Addunyaas tarkaanfii dhorkaa biyyoonni atattamaan taasisaniif akeekkachiseera. ''Tarkaanfii balaa bu'uurreeffateefi saayinsaawaa ta'uu qabata,'' jedhe. Dhaabbatichatti daarektarri Afriikaa Maatshidiso Moeti guyyaa Dilbataa akka jedhaniitti, ''Omicron amma addunyaa bakkeewwan garaa garaatti mul'ateef dhorkaa imalaa Afriikaa irratti xiyyeeffate kaa'uun tokkommaa addunyaa miidha.'' Mr Raamaafosaan gama isaanitiin dhorkaa kaa'ameef bu'uurri saayinsaawaa ta'e kan hinjirreefi Afriikaan Kibbaa haala malee loogiin irratti raawwatame jedhan. Itti dabaluunis dhorkaawwan kunneenis facaatii vaayirasichaa ittisuuf kan hingargaarreedha jedhan. ''Tarii dhorkaawwan kaa'aman kunneen diinagdeewwan biyyoota miidhaman caalaa kan hubaniifi akka vaayirasicha hin ittifneef dandeettiisaanii kan miidhu qofa ta'a,'' jedhan. Biyyoonni dhorkaawwan kaa'an ''osoo miidhaan gara biraa diinagdeewwan keenyarra hin qaqabiin...atattamaan murteewwan keessan kaasaa,'' jechuun gaafataniiru. Vaayirasii haaraan kunis UK, Jarmanii, Awustiraaliiyaafi Israa'el dabalatee ammaan kana biyyoota biraa keessattis mul'ataa jira. Gama biraatiin ammoo Dilbata kaleessaa:	https://www.bbc.com/afaanoromoo/oduu-59448000
entertainment	Ijoollummaan dandeettii muuziqaan beekamtii guddaa kan qabdu Ruut umurii ganna 97n albama haaraa gadhiisuuf	"Ijoollummaa isheen muuziqaa taphachuun kan beekamtu Ruut Islenkiniskaa, umurii ganna 97n albama haaraa gadhiisuuf jetti. Piyaanoo taphachuun kan beekamtu Ruut, umurii ganna afuriin hojii muuziqaa jalqabaan kan mul'atte yoo tahu, sirba 'My Life In Music' [Jireenyako Muuziqaa keessaatti' jedhu bara darbe waraabdee ture. Pirojekticha ''waan addaa'' ture jechuun, ''namni umuriikoo kanaan nama piyaanoo taphatu arge albama haaraa baasaa?'' jette. Islenkiniskaa Sanbata kana waggaa 97 guutti. Albamni ishee haaraan ammoo Bitootessa 18 gadhiifama. Erga bara 1920 as piyaanoo taphachuun kan beekamtu Ruut, erga Moozaartiin as ijoollee muuziqaan dandeettii ajaa'ibaa qabdu jedhamuu jajamaa turte. Konsartiin ishee jalqabaan booda ''akka malee hawwaataadha'' jechuun kan barreesse New Yoork Taayims, ''uumamni kennaa ishee waan addaa tokko nuuf oomishte,'' jedhe. Hojii ishee jalqabaa Berilinitti umurii ganna jahaan kan lammmataa ammoo umurii ganna torbaan Paarisitti agarsiifte. Yeroo sana meeshaa muuziqaa taphachuun adunyaa irratti kan beekamaa ture lammii Raashiyaa Rachmaninoff irraa  kennaa faaya mormaa fudhatteetti. Namootni ishee barsiisan hedduun baay'ee beekamoodha. Jooseef Hoofmaan, Alfireed Kortoot, Egon Petrii, Artur Shaabel fa'aa namoota isheen irraa barattedha. Kana malees, prezidaanti Haarii S Tiruumaan waliin gaafa Pirezidaanti Joon F Keneedii aangoo qabatu piyaanoo Moozaart harka hafuriin taphatamu haalaan taphatteetti. Sana boodas pirezidaant Roonaald Reegaan dubartii Ameerikaa jalqabaa konsartii qopheessuun waggaa 50f hojjette jedhamuun beekamtii argatteetti. Ruut, Kaalifforniyaa keessatti dhalattee guddatte. Abbaan ishee Vaayoolinii taphachuun beekama. Waraana Adunyaa Tokkooffaa irratti osoo hin madaa'iin dura hogganaa Paarkii Waarsaw tahuunis hojjechaa ture. Gara Ameerikaatti erga imalee ammoo nama muuziqaa jabduu adunyaa guddise. Intalli isaa Ruut dhalattee osoo hin turiin meeshaa Piyaanoo taphachuun ykn vaayoolin taphachuun nama jabduu akka taatu hojii jalqabe. Umurii ganna sadii taatee waa'ee muuziqaa hubatte. Garuu abbaan ishee bakka adda addaatti geessee akka agarsiisaniifi shaakala taasisan gochuun isaa dhiphina keessa ishee galchuun yeroo ganna 15 guuttu agarsiisa muuziqaa keessaa baate. Seenaa jireenya ishee bara 1957, Forbidden Childhood' jedhu barreesite irratti abbaan ishee nama akkaan waan adda addaa irraa ishee daangessu tahuu himte. ''Sababii namootni tapha piyaanookoo dinqisiifataniif waan salphaa tokko waan jiruuf,'' jette kan barreesite Ruut, ''abbaan koo guyyaa tokko keessatti yeroo hundumaa sa'aatii sagal na shaakalsiisa,'' jette. ""Osoon mallattoo akkuma daa'ima xiqqaa akkasumaanii tokkoo ashaangulliitii [dol] obbolaakoon taphadhe, yoon wace, oliif gadi utaalee ijoollee ollaa waliin taphadhe, abbaankoo dhufee, waan akkasii kan ijoolleeti! Ati daa'ima miti. Ati nama muuziqaati. Ijoollee kanaafi tapha isaanii gatii hin qabne keessaa dafi bahi amma. Kun yeroo gubuu qofadha. Akka shamarree guddatte tokkootti of ilaaluu qabda,'' na jedha ture jette. Konsartii ishee erga haqxrr booda abbaa ishee irraa guutummaan adda citte. Barnoota saayinsii xiinsammu Yuunvarsiitii Kaalifoorniyaatti baratte. Haatahu malee, piyaanoo taphachuu takkaayyuu hin dhaabne. Bara 1951 ammas irra deebiin konsertii qopheesite. Sana booda waggoota afuriif Artur Fiilder waliin wal morkachuun garee muuziqaa Boostan waliin daawwannaa gochaa waltajjii irratti hojii isaanii agarsiisaa turan. ''Jalqaba irratti Fiilder yeroo waltajjiitti bahu namootni ka'uun isa simatu ture. Ana garuu hin simanne,'' jechuun bara 1999 himte. ''Waggaa sadaffaatti anis hordoftoota koo argachuun jalqabe, akkatti waltajjii qabatan nan bare, akkamiin akka si beekan akkatti godhamun hubadhe,'' jette. Dhuma irratti konsartiin tokko Chiikaagootti qophaa'e. Achi irratti namni qeeqa kennu tokko Fiidler nama ishee morkatu dhiisee ishee galateeffate. '' Shaampeenii fi biiraa wal faana hin fayyamaman,'' jechuun garaagarummaa namoota lamaan gidduu hime. Sana boodas Ruut duubati osoo hin deebi'iin hojii agarsiisa muuziqaa ishee itti fufte. Bara 1961 ammoo kitaaba haaraa 'Music at Your Fingertips' jechuun Muuziqaa Fiixee Qubakee irratti,'' jedhu barreessite. Kitaabichis fudhatama guddaa argateera. Ruut hojii muuziqaa keessa waggoota 90 ol turte. Hojii ogummaa tokkoon namni hojii tokko keessa itti fufinsaan hamma kana turu hin argamu. Amma ganna 97ffaa isheetti alabama haaraa gadhiisuuf jetti."	https://www.bbc.com/afaanoromoo/oduu-59983077
sports	Mikeel Artetaa: Arsenaal leenjisuuf walii galtee mallateesse	"Lammii Ispeen kan ta'eefi, Arsenaaliifi Evartaniif taphataa sarara gidduu kan ture ga'eessi ganna 37 kan ta'e Mikeel Arteetaa, leenjisaa Arsenaal ta'uun waliigaltee mallateesse. Waligalteen isaa kanarati kontiraataa waggaa sadii mallateesseera. ""Taphaa kana keessatti badhaasa isa guddaaf dorgomuu qabna,"" jedha Arteetaan. ""Kana gochuuf immoo hojiin bayyee akka barbaachisu beekna garuu galma kana bira akka geenyu ammoo amantaa qaba,"" jedha Arteetaan dabaluun. ""Halkan tokkotti kun akka hin taane beeka, garuu gartuun amma jiru dandeetti hedduu qaba, dabalataaniis taphatoota dargaggoo hedduu mana baruumsaa keenyaa keessa dhufaa jiran qabna."" Arteetaan Siitiitti Gaardiyoolaaf itti aanaa ta'uun bara 2016 irraa eegaluun hojjaachaa tureera. Gaardiyoolaanis ""Hojii bayyee gaarii akkannii hojjetu shakkii hin qabu,""  jedha Nama bakka Arteeta bu'urratti Gaardiyoolaan ""Namootuma amma jiran waliin fufna."" ""Arsenaal isaaf barbaachisaa ture. Hojii isaa achitti dhaabee, isaanis biyyittii keessatti gartuu gurguddoo keessa tokko. Milkaa'inan hawwaafi,"" jedha. Amala Arsenaal irratti warrii Ciitii aaranii jiranis Artetaan leenjisaa duraa Sadaasa hojiirraa ari'ame Unaayi Emerii akka bakka hin buune gochuu hin danda'ani. Tapha dirree Eemireetsitti Dilbata gaggeeffame irratti wal arganii turanis Arsenaal fedhii Arteta irra qabu ifa hin goone. Saatii dheeraa booda hogganaan olaanaa Vinayi Venketesham mana Arteeta duratti argameera. Kanaaf beenyaan maallaqaa guddaa ni kennama."	https://www.bbc.com/afaanoromoo/oduu-50870724
health	Indiyaan namoota miiliyoona 300 dursi kennamuuf talaaluufi	Indiyaan talaalliiwwan Bharat Biotech fi AstraZeneca Oksfardiin qophaa’uuf eeyyama kennite. Talaallii AstraZeneca Oksfardiin qophaa’uu fi Bharat Biotech kan dhaabbata biyya keessaan qophaa’uuf  abbaan taayitaa to’annoo qorichaa biyyattii eeyyama kenneera. Ministirri mummee Naareendra Moodii ‘kuni sadarkaa murteessaa dha,’ jedhan. Indiyaatti hanga har’aa namoonni miiliyoona 10.3 Covid-19n yoo qabaman, lakkoofsi kun akka addunyaatti Ameerikaatti aanuun sadarkaa lammataa dha. Namoonni 150,000 tahanis lubbuu dhabaniiru. Sanbata kaleessaa hojjettoota fayyaa 90,000 tahan akkaataa talaalliin kun kennamurratti leenjii biyyaalessaa kennuu jalqabdeetti. To’annoon Qorichaa Waliigalaa Indiyaa qopheessitoonni talaallii kanaa lameenuu odeeffannoo qorichi kun miidhaa biroo akka hin qabne agarsiisu galchaniiru jedhan. AstraZeneca inni jedhamu dhaabbata Serum Institute of India jedhamuun oomishamaa jira. Dhaabbatni kun akka addunyaatti talaallii baay'ee oomishuun beekama. Ammallee ji’a tokkotti doozii miiliyoona 50 oomishaa jira jedheera. Talaalliin Indiyaatti Covishield jedhamuun beekamu doozii lamaan garaagarummaa torbee afuriifi 12’n kennama. Teempireechara digrii seelsiyasii 2-8 gidduutti ol kaa’amuu danda’a. Kutaa hakiimoonni dhukkubsataa ilaalanittis kennamuu ni danda’a. Kunis haala salphaan rabsuuf ni dandeessisa. Talaallii akka addunyatti kennamu keessaa Indiyaan harka 60 qabatti. Hanga Waxabajjii 2021tti namoota miiliyoona 300 tahan madiina baasuuf karoorfatteetti. Hojjettoota fayyaa, hojjettoota tajaajila hatattamaa fi namoonni sababa dhukkuba cimaa qabaachuun saaxilamoo tahaniif dursi ni kennama. Sagantaan talaallii Indiyaa waggaa miiliyoona 55 gahee ture. Namoota miliyoon 390f yeroo talaalliin kun kennamu sirna elektirooniksii qindaa’een hordofama. Talalliin Pfizer  UK,US fi EU keessatti  eeyyama argate Indiyaattis tajaajila hatattamaaf eeyyama gaafachaa jira. Walumaagalatti talaalliiwwan 30 tahan Indiyaa biyya uummata biiliyoona 1.83 qabdu keessatti qophaa’aa jira.	https://www.bbc.com/afaanoromoo/oduu-55522946
health	Namoonni qilleensa ho'aa keessatti caalaa dhukkubsatu	"Namoonni dhukkuba yeroo dheeraa kan akka nyaataa lafee (arthritis) qaban irra caalaa guyyaa duummeessaatti dhukkubbiin akka itti dhagahamu qorannoon tokko mullise. Akkuma aadttattis kan qorrii dhukkubbi cimsa jedhu jiraatulleen, garuu qorannoo dhiibbaa haala qilleensaa irratti hojjataman muraasatu taasifame. Yunivarsitiin Maanchastar namoota 2,500 irraa odeeffannoo karaa bilbilaatiin irraa walitti qabamuun qorannoo taasiseen, akka guyyaa ho'aa fi dummeessaatti dhukkubbiin caalaa akka cimu hubateera. Qorannichis kun maaliif ta'u danda'e kan jedhuu caalaa qorachaa jira. Namoonni tokko tokkoos haala dhukkubbii jilba isaaniirratti itti dhagahamurraa ka'uun qofaa haalli qilleensaa guyyaa maala akka fakkaatu raagu danda'u. Fakeenyaaf, sababii qorraatiin muraasni miira buusaarratti itti dhagahamuun raagu. Haa ta'u malees ammoo, garaa garummaa dhukkuubbii haala qilleensaa adda addaa keessa jiru maal akka fakkaaturratti qorannoo saansaawaan hingaggeeffamne. Qorannoowwan kana duraas baayyee muraasaa ykn kan yeroo gabaabaa turan. Qorannoo amma 'Cloudy' jedhamu kana keessatti ammoo, qorattoonni namoota dhukkuboota artraayits (nyaataa lafee), fibromyalgia, boowwoo mataa cimaa fi dhukkuba neuropathic qaba 2,500 UK keessa jiraatan irratti hordoffii walitti fufa taasisaniiru. Guyyaa guyyaanis miira dhukkubbi isaanitti dhagahamu kan galmeessan yoo ta'u, kunis gaggeefamaa kan ture baatiiwwan tokko hanga baatii 15 jidduutti bilbillisaanii haala qilleensaa isaan keessa jiran akka waraabu taasisuun hordofamaa kan tureedha. Guyyoonni dummeessaayaa fi bubbee qabuus kan yeroo idileetiirra carraa jarreen kunneen akka dhukkubbiin itti dhagahamu taasisuu %20 ta'u qaba. Kanaafuu, carraan guyyaa dhukkubbiin nama tokkootti dhagamu danda'u 100 keessaa harka shanii yoo ta'u, haalli qilleensaa dummeessaa fi bubbee qabuu ammoo carraa kana gara jahaatti ol guddisa jedhame. Guyyaa dilallaa'aan ammoo dhukkuubbii ittii ni cimsa. Ta'us ammoo dhukkuubbii hundi haala qilleensaa ykn rooba qofaan kan walqabatanii miti. Pirofessar Wiil Diksan, Yunivarsitii Maanchistariitti Jiddugala qorannoo 'Epidemiology Versus Arthritis' irraa qorannoo kana ogganaa jiru. Akka jedhanittis: ""Bara durii irraa qabee haalli qilleensaa dhukkubsattoota irratti miira dhukkubbii umuun dhiibbaa taasisa. ""Namoonni tokko sadii ta'anii fi dhukkuba nyaataa lafee waliin jiraatanis dhukkubbiinsaanii haala qilleensaatiin akka itti cimu dubbattu.'' Pirofesar Doksan akka jedhaniitti, qorattoonni osoo haalli qilleensa dummeessa'aan attamiin dhukkubbiin akka walitti hidhata qabaatu qoratame karra kan banu ta'a. Akkasumas haala raaguu dhukkubbi' taasisuuf dandeessisu irratti namoonni hubannoo akka uummatan taasisuun, haala dhukkubbii yeroo dheeraa irratti karoora akka baafatan ni dandeessisa. UK keessatti namoonni gara miliyoon 1o ta'an dhukkuubba lafee kan qaban yoo ta'u, baayyeen isaanis guyyaan dhukkuba umamuu isaan jibbisiisuu akka isaan mudatu amanama. Dr Isitefan Simpson, gama isaanitiin, walitti hidhama dhukubni nyaataa jilbaafi haalli qilleensaa qaban haala aadaa qofaan himama ture. Kunis hubannoo namootaa malee kan qorannoon adda baafame hinturre'' jedhu. Qorannoon akkanaa kunis kan daandii haaraa saaquufi waan qabatamaa dhugaarra gahuuf murteessaadha jedhaniiru."	https://www.bbc.com/afaanoromoo/oduu-50163713
health	Gosa kaansariin dhiiroonni umuriin saanii waggaa 40 guute beekuu qaban	"Namoota baayyeen maqaan Piroosteeti (Prostate) jedhu naannawa firii sanyii dhiiraa ykn qabduu sanyii dhiiraatti argamu ykn akka ta’e yaadu. Ispeeshaalistiin baqaqsanii wallaanuu Kalee, piroosteetii afuuffee fincaaniifi ujummoo, Dr Fitsum Salamoon garuu piroosteetiin qama afuuffee fincaaniin gadiitti argamudha jedhu. Piroosteetiin dhagala’aa sanyii maddisiisa. Sanyiin dhiiraa wayita alatti dhangala’uutti harka 70 kan ta’u kan maddisiisu piroosteeti ta’u dubbata Dr Fitsuum. Seeliin isparmii dhiiraa kan yaa’uu akkasumas soorata kan argatu dhangala’aadhuma kana irraa ta’u dubbatan. Kanaafu namni rakkoo piroosteetii qabu tokko dhagala’aan sanyii dhiiraa kan dhagala’u gara alaatti osoo hin taanee gara afuuffee isaatti jedha. Kanaafu jedhu Dr Fitsuum, piroosteetiin dhagala’aan sanyii dhiiraa gara alaatti akka yaa’i gargaara jedhu. Pirosteetiin akkuma warra ancufa maddisiisanii xannacha taayiroodii fa’I innis xannacha (gland)dha.Pirosteetiin kan argamu ammo dhiira irratti qofaadha.  Akka ibsa Dr Fistumiitti, qamni keenya hundaa kaansariidhaaf saaxilamu danda’a. Isa keessaa tokko piroosteetiidha jedhu Dr Fitsum. Addunyaarrtti dhiiroota saddeeti keessaa tokko sababii kaansarii piroosteetii kanaan lubbunsaa darba. Piroosteetiin beeladaalee hoosistoota (mammals) ta’an hundarratti kan argamu yoo ta’u, hanga ammaatti garuu kaansariin qama kanaa namaan alatti kan mul’ate saree qofarrattidha. Kaansarii piroosteetii harki 80 kan suuta guddatu yoo ta’u, dhukkubbii osoo hin qabaatiin yeroo dheeraaf kan turuudhas. Wantoota kaansarii pirosteetiif nama saaxilan keessaa tokkoo umuuriidha.\nDhiiroonni guraaleen umuriinsaanii wagga 40 ol ta’e, akkasumas kanneen maatii keessaa namni kaansariin piroosteetiin qabame jiruu irra caalaa saaxilamaa ta’u qorannoowwan ni mul’isu. Qorattoonni Yunaayitid Kingdam dhiiroonni umuriinsaanii wagga 40 guute qorannoo dursaa akka taasisaniif gorsu. Dr Fitsum gamasaanitiin, kaansariin pirosteetii kun dhiiroota umuriinsaanii wagga 40 gadi ta’e irratti mul’achuun carraansaa baayyee gadaanaadha jedhu. Fakkeenyaaf dhiroonni umuriinsaan wagga 20-30 jidduutti argaman carraa kaansariin Kanaan qabamusaanii parsantaa tokko qofaadha jedhu. Kaansariin pirosteetii harki 90 ta’u kan mudatu kanneen umuriinsaanii wagga 50 ol ta’eerratti ta’u Dr Fitsum ni himu. Lammiilee afriikaas warra adii caalaa gosa kaansarii kanaatiif saaxilamtoota ta’utu himama. Kanaan alattis, namoonni seenaa maatii walfakakatu qaban caalaa saaxilamuudha. Namoonni obbooleessi, abbaa, akkoo akkasumas wasiilli kaansarii piroosteetiin qabamee, caraansaa dhibee kanaaf saaxilamu olaadhaadha.\n\nMaatii dhiyoo keessaas yoo abbaan ykn obboollleessi kan kaansarii kanaan qabameera ta’e, ummata waliigalaa irra dacha lamaafi sadiin saaxilamaa akka ta’u dubbata hakiimiin kun. Dhimmi ilaalamu qabaatu kan biraa ammo miseensii maatii kaansarichaan qabame kan umurii kamu irratti argamuudha kan jedhu qabxii murteessaa ta’u dubbata Dr Fitsum. Kanas yoo ibsan, abbaan umuriin wagga 65 gadiitti kaansariin piroosteetii irratti argame tokko, carraan ilmisaa kaansarii kanaaf saaxilamu olaanaadha.\nKana jechuunis ilmiisaa dacha shaniin kan saaxilameedha jechuudha. Kan biraa ammo jedhu Dr Fitsum, osoo nama abbaansaa fi akkoon isaa kaansarii Kanaan qabamaniifi kan abbaansaa qofti qabamee yoo wal bira qabuun ilaalame, inni abbaafi akkoon qabamaniiti caalaa dhibee kanaf saaxilamaadha jedha. Akkasumas namni rakkina sanyii (Genetical mutation) qabu dhimma biraa kaansariif nama saaxiluudha. Seeliin kaansarii yeroo baayyee haalaan waan wal horuuf, qama mudatee sana qofaatti murtaa’ee hin hafu. Gara qama biraatti faca’a. Kaansariin piroosteetii yeroodhaan wallansa yoo argate malee afuuffee fiincaanii ukkaamsuu danda’a. Xannachi pirosteetii erga wal horeen booda ujummoon fincaanii fi afuuffee itti dhiheenyaan jiraniitti faca’a. Achiniis karaa hidda dhiigaatiin tamsa’uun gara dugdaatti darba. Kaansariin pirooteestii yeroo baayyee karaa hidda dhiigaatiin gara dugdaatti, lafee dugdaa fi afuuffeewwan garaa keessatti argamaniitti fac’a. Kaansarii piroosteetii ofirraa ittisuuf haalaa soorataa sirreeffachuun furmaata mummee ta’u dubbata oggeessi fayyaa. Soorata alaakaltiifi kuduraan itii baayyatu soorachuun, qurxummii, zayita qurxummii, fi zayita eejjeersaa soorachuun ni gargaara jedhu. Kanneenii alatti baalli shaayiin magariisni akkasumas vaayitamiin D fayyadamuun dandeettii dhukkubicha ofirraa ittisuu cimsa. Mallattoowwan kaansarii piroosteetii maali? •	Fincaanii dafee dafee dhufuu- keessattuu alkan keessa •	Fincaanii dhiiga makate •	Miira fincaaniif rakkaachuu •	Irriiba keessa fincaan harkaa bahu •	Erga fincaa’aniin booda akka waan dhumeetti itti dhagahu dhabu •	Fincaan miixachiisuu ykn ciccituu •	Erga gara dugdaatti faca’een boda ammoo dhukkubbii dugdaa •	Lukti dhiita’u Yeroo baayyee kaansariin piroosteetii suuta kan guddatu waan ta’eef, erga mudatee kaasee miidhaarraan qaqabsiisuuf yeroo dheeraa fudhata. Kanaafuu waggaatti ykn wagga lamatti al tokko qorannoo dursaa taasisuun ni gorfama. Keessattuu maatiin seenaa carraa dhukkubichatti saaxilamu olaanaa qaban, qorannoo dursaa akka taasisaniin gorfamu. Qorannoo dursaa eegaluudhaaf biyyoonni garaa garaa qajeelfamoota adda addaa qabaachu kan kaasan Dr Fitsuum, namni tokkoo umuriinsaa wagga 50-55 yoo ta’e qorannoo dursaa akka taasisaniif gorfamu. Haaluma walfakkaatunis namni seenaa maatii dhukkubichaan qabame qabuu ammo, yoo umuriinsaa wagga 40-45 irra gahuutti qorannoo yoo eegalee gaarii ta’u hima oggeessi kun. ‘‘Yoo xinnaate wagga lama lamaatti qorannoo dursaa taasisuutu gorfama,’’ jedhu. Kaansariin piroosteetii wallaansa gosa garaagaraa qaba. Karaa wallaansa baqaqsaniii wallaanuutiin xannacha kaansarii baasiisuu, wallansa karaa carariitiin yaaluu, ykn teestirooniin dhiiraa adda duraan kaansariin waan sooruuf, wallaansa teestiroonii hir’isuu ni kannama."	https://www.bbc.com/afaanoromoo/articles/cyxnlx2d9pyo
health	Shamarree tiruu ishee hanga tokko nama biraaf arjoomuun haadha ishee du’a oolchite-Devezaa	Aliyaana Devezaa jedhamti, umriin ishee ganna 19 wayita ture lubbuu haadha ishee du’a oolchuuf wal’aansa baqaqsanii yaaluu qindeessite, wal’aansi baqaqsanii yaaluu isheerrattis gaggeeffameera. Aliyaanaan yeroo jalqabaatiif Ameerikaatti hospitaalatti namoonni qaama arjooman qaamoota wal hin fakkaanne waliif arjoomuu akka danda’an amansiisuu dandeesse. Aliyaana Devezaa akkas jette;‘’jalqaba akkan wal’aansarraa dammaqeen haatiikoo wayyaa qabdii ? maal keessa jirti? jedheen gaafaadhe’’jette. ‘’Waa’een koo kana booda nan yaaddeesine, dhukkubbiin keessa darbe irrattin waanin xiyyeeffadhe natti fakkaata. Namni hundi wal’aansa baqaqsanii yaaluu keessa darbuu isaanii wayitan dhaga’u irra deebi’ee harganuu danda’e’’ jette. Aliyaanan namni kamiyyuu wayita jettu waa’ee ishee fi kan haadha isaa dubbataa hin jirtu. Sababni isaas dubartoonni lama waliif obbolaa ta’an wal’aansi baqaqsanii yaalu taasifameefi jira. Qaamni Aliyaanan arjoomtu tokko dubbartoota obbolaa lamaan keessaa ishee tokkoof kennama. Kaleen dubartoota obbolaa lamaani keessaa kan ishee tokko immoo haadha Aliyaanaf kennama. Namoonni lamaan kunneen, kanneen biroo miseensa maatii isaanii du’aarraa baraaruuf qaama isaanii arjooman. Wal’aansii kun dhamaatii waggaa lamaa booda milkaa’e. Aliyaanan haadha ishee Erosaliyiin jedhamtu diyaalisisii kalee waggaa dheeraa, dhukkubbii fi du’a yeroo malee irra qaqqabuu danda’uurraa baraarte. Kaleen keenya qaama namni lubbuun jiru tokkosaa nama biraaf kennuu danda’u. Baayyeen keenya kalee lama waliin dhalannee,garuu akka hojjatuuf kan barbaadamu tokkoo isaati. Namoonni kaleen argachuu barbaadan si’a heddu nama jaalatan irraa fudhachuu hin danda’an, otoo namtichi arjoomuuf fedha qabu. Bara 2019 addunyaarratti qaamotni 150,000 baqaqsanii wal’aanuun namootaa biroof bakka buusuun danda’ameera. Sirni namoota kale arjoomaniifi barbaadan walitti fidu dhibaa ture. Alvin Rooth bara 2012tti badhaasa Noobeelii karaa ikonoomiksii kan argate [qooddate] sirna namoonni akka kalee isaanii arjoomanii fi namoonni kalee argachuu barbaadan ittiin argatan irratti hojjatee badhaasaaf gahe. Alvin Rooth akkas jedhe;’’qaamonni yoo garaa garummaa qabaatanillee, kalee nama jalaataniif arjoomuun du’aarraa oolchuun ni danda’ama’’ jedha. Haata’u malee, yeroo tokko tokko fayya-buleessaallee ta’anii namoonni kalee isaanii nama jaalatan biraaf gumaachuun yeroon hin danda’amne akka jiru hime. Kanaaf jecha Alvin Rooth sirna namoonni kalee arjooman qaama arjooman wal geeddaruu danda’an (kidney swaps) hiriyoota isaa waliin ta’uun akka bal’atu taasise. Haata’u malee, qaama wal geeddaruun iddoo hundumatti seera qabeessa miti. Namoonni arjooman cimdii, cimdiin qofa ta’uu hin qabani, yeroo kaan kalee walsimu argachuuf caaseffamni namoota hedduu walitti fidu yeroon itti uumamu jira. Yeroo tokko namoonni gara garaa 70’n walitti dhufan turan. Isaan keessaa namoonni 35 kalee isaanii arjoomu, namoonni 35 immoo namoota eenyummaan isaanii hin beekamne lubbuun isaanii akka dheeratu kale barbaadanidha. Aliyaanaan haadha isheef kalee kan ishee arjoomuu hin dandeenye, sababiin isaammoo hakiimonni rakkoon kalee haadha ishiitii qaccee dhalootan walqabachuu mala yaaddoo jedhu qabu turan. Kanaafuu Aliyaanaan haatii ishee kalee haaraa kan biraa akka argattuu yaadde, garuu yeroo gahaa hin arganne. Kanaaf qorannoo gaggeessuun, tiruu ishee irraa qaama hanga tokko arjoomuun, kalee arjooman argamu bakka buusuufiin akka danda’amu hubatte. Aliyaanaan akkas jette;’’ Gosa qaamaa namni tokko otoo lubbuun jiruu arjoomuun danda’amuun qoradhe. Tiruun kan baayyee eeraman keessa jira ,’’jette. Aliyaanaan sadarkaa himamsaatti yoo ta’e malee wal’aansa baratameen  garuu akka hin kenname hin beektu turte. Hospitaalotatti bilbiluun tiruu isheerra hanga tokko nama biraaf kennuun, eega isaammoo nama haadha isheef kalee arjoomu gaafataa turte. Hospitaalonni muraasni waan isheen gaafatte hubachuuf rakkachuu himte. Adeemsa keessa garuu ogeessa sirnaan ishee hubatu argatte. Joon Roobert  sarjinii Yuunvarsitii Kaalifoorniyaa, Saan Firaansiiskootti argamuti. ‘’Yaadan ani kaaseef narkatti hin busheessine’’ jetti. Aliyaanaan maatiin koo dhimma kanaaf balaa keessa akkan seenu hin barbaadani ture jetti. Deeggarsa hospitaalichaatiin obboloota durbaa lama arganne jette. Obboloettiin dubartoota obbolaa lamaanii keessaa tokko tiruu Aliyaanaa hanga tokko argatti, haatii Aliyaanaa immoo kalee obboleettii dubartoota lamaanii keessaa ishee tokko argatte. Aliyaanaan kana raawwachuu isheetti gaabbii akka hin qabne himteetti. ‘’Namoonni qaama arjoomuurraa kan baqataniif sababa sodaan dhimma kanaan walqabatu jiruufi,’’jette Aliyaanaan. ‘’Wal’aansa baqaqsanii yaaluu guddaa ture, waanti balaaf nama saaxiluus tureera, garuu kana hubatanii garee si degggaruu waliin adeemsa kana keessa darbuutu fayidaa qaba,’’ jette.	https://www.bbc.com/afaanoromoo/oduu-60174147
health	Siwiidinitti dirooniin lubbuu dhukkubsataa onnee tokkoo baraarte	Xiyyaarri nam-maleessa yookaan dirooniin lubbuu maanguddoo ganna 71 onneen isaanii dadhabe baraaruuf gargaarte. Akkamiin? jennaan - dirooniin kun doktora maanguddoo kana qarqaaraa tureef meeshaa 'defibrillator' geessuun ture. Maanguddoon kun jiraataa biyya Siwiidin magaalaa Tiroolhaatan wayita tahan, mana isaanii fuulduratti cabbii kuufame wayita haranitti ture kan dadhaban. Maanguddoon maqaan isaanii akka dhawamu hin barbaanne kun BBCtti akka himanitti, meeshichi saffisaan qaqqabuun isaa ''waan guddoo dansaati,'' jedhan. Dhaabbanni diroonicha erge Everdrone akka jedhutti, meeshaan onneef hoollannaa elektirikii kennu kun haga ambulaansiin dhufutti tajaajila jedha. Everdrone dabaluun, waamichi yeroo hatattamaa erga isa gaheen booda daqiiqaa sadii keessatti meeshaan kun bakkicha qaqqabu isaa hima. Maanguddoon kun BBCtti akka himanitti wanta gaafas tahe gariin akka hin yaadanne himu. Mana isaanii fuuldura cabbii tuulame kaasaa akka turan yaadachuun, wayita tahiin kun isaan mudatu ''waanti hunduu ni dukkanaa'e,'' jedhan. Haati warraa isaanii boodarra, ati nama carra-qabeessadha ittiin jedhaniiru. Dr Musxafaa Alii wayita sanatti akka carraa karaa sanarra konkolaataan darbaa kan turan wayita tahu, nama kufan kana qarqaaruuf fiigan. ''Hojiif gara hospitaalaa imalaan ture, wayitan gara alaa ilaalu, nama mana fuuladuratti kufan arge,'' jedhan. ''Namni kun dhahannaan onnee isaanii hin jiru ture. Kanaafis gargaarsa wal'aansaa CPR kennuufiin eegale. Nama biraatinis lakkoofsa yeroo balaa 112 akka bilbilu itti hime. ''Daqiiqaa muraasaan booda, waan balali'u wayiin arge. Diroonii ture - meeshaa defibrillator kan qabatee dhufe.'' Hoogganaa dhaabbata Everdrone kan tahan Mats Sallstrom, teknoloojiin kun lubbuu nama kanaa kanaa baraaruu keessatti qooda guddaa baheera jedhu. ''Lubbuu nama tokkoo baraaruuf taateewwan walqabatanii adeeman jiraachuu hubachuun barbaachisaadha. Sirna kana keessattis dirooniin gahee cimaa baha,'' jechuun BBCtti himan. Taatee ji'a dabre mudate kanaaf hakiimni bakka sana jiraachuun isaa carraa guddaa ture. Haatahu malee gaaffiin guddaan ammallee kahu - namoonni leenjii fayyaa hin qabne meeshaa 'defibrillator' kana sirnaan fayyadamuu danda'uu? kan jedhudha.	https://www.bbc.com/afaanoromoo/oduu-59878523
politics	Walgaarreffannaan daangaa Itoophiyaafi Sudaan hanga maaliitti?	Sudaaniif Itoophiyaan nannoo daangaa Alfaashiqaa lafa umamaan misoomaaf mijaawaa ta'etti erga gara wal dhabdeetti seenanii baatiiwwan lakkaa'amaniiru. Biyyoonni lamaan kunneenis sababii waldhabdee daangaa kanaatiin gara waraanaatti seennu akka hinbarbaannee ibsan illeen, warraanni biyyoota lamaan garuu yeroo garaa garaatti walitti bu'un ni dhagahama. Humnootiin Sudaanis lola Tigraayiitti dhalate hordofuun waraanni Itoophiyaa naannicha gadhisee wayita baheetti naannicha qabachunsaa oddeeffannoon waajjira haajaa alaa Itoophiyaa irraa argame ni hima. Maddi oduu Sudaan Tribune akka gabaaseetti, Bitooteessa 29, 2021tti milishoota Itoophiyaa 200 ta'an kanneen daangaa deebisiisuuf yaalan waliin waraanni Sudaan walitti dhukaasee, namoonni lama ajjeefamaniiru. Bitooteessa 23, 2021 ammoo loltoonni Sudaan hidhattoota Itoophiyaa irratti haleellaa raawwachuun meeshaa booji'uufi meeshaalee qonnaa fudhachuu maddi oduu kun gabaaseera. Haata'u malee walitti bu'iinsi daangaa biyyoota kanneen jidduutti jiraatulleen biyyoonni lamaanu dhimmicha mariin furuuf hayyamamoo ta'u ibsu. MM Itoophiyaa Abiy Ahmad Sudaan waliin lola akka hinbarbaannee yoo dubbatan, Sudaan gama isheetiin gaaffii jaarsummaa Gamtaa Araboota Emireetsiin (UAE) dhiyaate fudhattee jirti. Ofii waldhabdee daangaa Sudaaniifi Itoophiyaa maaltu harbeessaa? Sudaan waliigalteen Anglo-Itoophiyaa bara 1902 Alfaashiqaan kiyya ta'uu sirriitti mirkanneessa jetti. Haata'u malee, daangaan dheerina km 1,600 qabu sirriin hinsararamne waan ta'eef erga bara 1990ootaa kaasee milishoonni Itoophiyaa akka qabataniif dandeessiseera jetti. Pirezidaantiin duraanii Sudaan Omaar Al Baashir milishoonni Itoophiyaa wayita daangaa qaxxaamuruun galanuun namoota ajjeesan, wayita beelladoota qannaan bulaa saaman fi wayita namoonni ukkaamfaman xiyyeeffannaa hinkenniineef jedhamuun himatamu. Sababii kanaanis qonnaan bultoonni Sudaan hedduun naannawa Alfaashiqaa gadhiisuun deemuuf dirqamuutu himama. Biyyoonni lamaanuu amma maaliif loltootasaanii daangaarratti bobbaasan? Miidhaa Muddee 15, 2020 hidhattoota Itoophiyaatiin loltoota Sudaan kanneen Alfaashiqaa eegaa turan irratti raawwachuun loltoota afur ajjeefamun, Kaaartuum loltootashee hedduu daanagaa irra akka qubachiiftu taasise. Torbaan lamaan booda ammo Muddee 30, 2020 Sudaan naannawa daangaa walfalmisiisaa gutummaatti to'achushee ibsite. Itoophiyaan ammoo wayita humna ishee olaantummaa seeraa kabachiisuuf gara naannoo Tigraayiitti sochooftetti, Sudaan naannawa Alfaashiqaa irratti weerara raawwachuun qabeenyaa qonnaan bultootaa heddu barbadeessuun lammiileen akka buqaafaman eeruun himatti. Kana malees waldhabdee kana duuba harka qaama sadaffaatu jira jechuun himatti. Bitooteessa 16, 2021 ammoo ajajjaan human Waraana Sudaan Leetanaal Janaraal Abdil Fattaah al Buriyaan, Itoophiyaan Alfaashiqaan kan Sudaan ta'u hanga hinamanneetti mariin kamiitu hingaggeeffamu jedhanii ture. Itti dabalunis ''Gama Itoophiyaatiin kun bulchiinsa Sudaan ta'uun fudhatama argatee daangaan hanga sararamuutti eenyu waliinu hinmarii'annu'' jechunsaanii dhagahame. Miidiyaaleen Sudaan walitti bu'iinsicha attamiin gabaasan? Ejansiin Oduu Sudaan (SUNA), buufannii TV biyyaaleessaa, fuulli facebook humna Ittisa Sudaan, waa'ee walitti bu'iinsa biyyoota lamaan jidduu jiru ofiisaanitiif yeroo baayyee gabaasu baatan illeen, waan midiyaalee dhunfaa Sudaan gabaasan ammoo yoo haalam hindhagahaman. Fuulli facebook humna Ittisa Sudaan wayita loltoonni biyyatti sirba gootummaa wayita meeshaa waraanaa mirmirsan saaqamee waliin sirban kan tamsaasu mul'isa. Guraandhala 11, 2021tti wayita Leetanaal Janaraal Yaasiin Al Ataa Alfaashiqaa daawwanatanitti loltoonni naannicha turan ''lafa Sudaan taakkoo takka irrattilleen abdii hinkutatiinaa'' jechuun dubbataniiru. Fayyadamtoonni midiyaalee hawaasaa Sudaan ammoo Itoophiyaan Alfaashiqaa weerarte, Masriin ammoo kan albudaan badhaadhee Yaalaayub Tiriyaang qabattee jechuun barreessu. Itoophiyaanonni waa'ee waldhabdee daangaa akka Sudaanotaatti ballinaan hingabaasan. Yeroo baayyees fayyadamtoonni miidiyaalee hawaasaa Itoophiyaa kan eeran miidiyaalee Sudaan. Buufata TV biyyaaleessaas ta'e midiyaaleen motummaa deeggaran kan biraa, ejjannoo aanga'oota motummaa dhimma daangaa irratti mari'achuun dursa ''Sudaan bakka turteetti haa deebitu'' jedhu yoo eeran mul'atu. Miidiyaan biyyaaleessaa Ertiraas pirezidaanti Isaayaas Afawarqii eeruun Itoophiyaafi Sudaan waldhabdee daangaa isaanii ''haala tasgabaa'een akka hiikaniif'' gaaffachuu gabaaseera. Sudaan, Ertiraan loltoota Itoophiyaa gargaaruuf naannawa daangaatti waraanashee bobbaafte jechuun himatti. Walitti bu'iinsi daangaa ka'uuf carraa hangamiitu jira? Ammatti carraan Itoophiyaafi Sudaan sababii waldhabdee daangaatii gara waraanaatti galuu gadaanaadha. Biyyoonni lamaanuu dhabiinsa tasgabbii keessootiin jeeqamaa jiru. Waraanni Itoophiyaa lola Sadaasa 04, 2020 Tigraayiitti eegalameen kan qabameedha. Akkasumas halleellaawwan irra dedeebiin naannoolee Oromiyaaafi Beenishaangul Gumuziitti gaggeeffaman to'achuufis yaalii taasisaa jiru. Itoophiyaan lolli Sudaan waliin gaggeeffamu tarii hambaalee TPLF hidhachiisuun dahannoo akka hinkenniineef sodaatti. Sudaan ammatti lammiilee Itoophiyaa lola baqachuun gara biyyatti galan kuma 70 ta'an keessummeessaa jirti. ''Sudaanis ollaashee Itoophiyaa waliin wal waraanuuf ammatti rakkoo cimaa mataashe qabdi. Itoophiyaanis Sudaaniin wal waraanuuf rakkoolee keessoo hedduu qabdi'' jedhan MM Abiya Bitooteessa 23 wayita haasaa paarlaamaatti taasisaniitti. Sudaan erga Baashir aangoorra buufameen asi waggoota lamaaf rakkoo cimtu keessatti argamti. Biyyattiin rakkina cimaa dinagdee keessa galuun walqabatee dhiheenya kanas lammiilee qaala'iinsa gatii meeshaalee bu'uraa irratti mormiin Daarfuuriitti gaggeeffamee ture. Weerarri Covid ammoo rakkina biyyatti cimaa biraati. Dhiibbaan naannicha irratti qabaatu jiraa? Itoophiyaan haala hidhi guddichi Abbayyaa bishaaniin itti guutamurratti Sudaaniif Masrii waliin waliigaltee irra hingeenye. Biyyoonni sadan bara 2011 irraa kaasee waliigaltee guutuu irra waliin hingeenye. Sudaan dhimma hidhichaarratti walaba taatee turtulleen amma erga waldhabdeen daangaa umameen booda garuu ejjannooshee geeddartee jirti. MM Abdallaa Hamdook lammiilee Sudaan lagicha hordofanii jiraatan miliyoona 20f ijaarsi hidhichaa 'yaaddoodha'' jedhan. Masriin gaaffii Sudaan akka UN, Gamtaan Awurooppaa, Ameerikaafi Gamtaan Afriikaa jaarsummaa taa'aniif gaafatte yoo deeggartu, Itoophiyaan ammoo mormitee jirti. Sudaaniifi Masriin ammoo Bitooteessa 2, 2021tti waliigaltee loltummaa taasiisuu kan waliin mallatteessan yoo ta'u, kunis walitti dhufeenya biyyoota lamaan kan yeroo kamii caalaa cimaa dhufu kan mul'isu ta'ee ni eerama.	https://www.bbc.com/afaanoromoo/oduu-56619663
politics	Bulchaan duraanii Leegoos pireezidantii Naayijeeriyaa  ta’uuf abdataman eenyu?	Boolaa Tinubuu maanguddoo ganna 70 yoo ta’an, magaalaa biyyattii daldalaan beekamtu Leegoos toora sirrii qabsiisuun galateeffatamu. Aab Tinubuun paartii 'All Progressives Congress' (APC) jedhamu hogganuun filannoo pireezidantummaa Guraandhala dhuftuurratti hirmaachuuf jiru. Taatullee Tinubuun wayita hojii namoonni Afrikaa keessatti heddumminaan itti hin buune kana filatanitti morkii cimaatu isaan eeggata, malaammaltummaan shaakkamuu fi dhimmi fayyaasaanillee dubbii ijoo ta’aniiru. Qondaalli waraanaa duraanii Saanii Abaachaa biyyattii wayita bulchaa turetti Aab Tinubuun si’a tokko biyyaa bahuuf dirqamanii turan. Aab Tinubuun garuu gatii bilisummaan qabu bareechanii beeku. Lakkoofsa saddet dalga gale kan fakkaatu mallattoo cancala citee qoobii isaaniirratti tolfatanii uffatu. Akkawuntiingii kan baratan Aab Tinubuun, gochi isaan gartuu tumsa dimokiraasii 'National Democratic Coalition' (NADECO) jedhamu keessatti dalagaa turan qondaala waraanaa biyyatti Abaachaa dura isaan buuse. Bara 1998 Abachaan du’uu hordofee, gartuun mormituu NADECO jedhamu bara 1999 dimokirasiin biyyattii keessa akka jiraatu karaa baay'een gargaare. Hojii gaggeessaa Moobil Oyil kan turan Aab Tinubuun pireezidantii Naayijeeriyaa ta’uu barbaadu. Muuxannoo siyaasa keessatti horatanii fi dhiibbaa akka biyyaattii uumanitti gargaaramuun filannoo biyyattii injifachuufis ni tattaafatu. Taatullee Pireezidantii Itti-aanaa duraanii Atikuu Abubakar, kan paartii mormituu 'Peoples Democratic Party' (PDP) jedhamu bakka bu’an, fi Leebar Paartii kan bakka bu’an Piitar Obii irraa morkii jabaatu isaan eeggata. Piitar Obiin jiraattoota magaalaa biratti fudhatama olaanaa qabu. Deeggartoota isaanii biratti ‘Jagaban’ jedhamuun kan beekaman Aab Tinubuun, pireezidantii yoo ta’an Naayijeeriyaa kutaaleen addaan qoqqoodamte tokkoomsutu irraa eegama. Akkasumalee tasgabbii dhabiinsa biyyattii keessatti hammaate furuu, carraa hojii uumuu fi qaala’iinsa jireenyaa biyyatti gadi hir’isuutu isaan eeggata. Taatullee hojichi Aab Tinubuun hedduun hin jeequ. Bara 1999- 2007tti wayita Bulchaa Leegos turan hojii sirnaa hojjachaa akka turan eeruun, waan walfakkaatu uummata Naayijeeriyaaf akka hojjatan abdii itti uumaniiru. Bara bulchiinsa isaanitti galiin Leegos hedduu guddate, kun inveestimetii biyya alaa hawwachuun ture, konkolaattoota baasii saffisoo hojiitti galchuun daandii tiraafikaan guyyaa guyyaan cufamu hir’isaniiru. Taatullee magaalaan jiraattoota miliyoona 25tti dhiyaatan qabdu akka magaalaa guddaa hin taane. Bu’uuraaleen misoomaa kan akka tajaajila bishaanii fi manneen jireenya namoota galii xiqqaa qabanii kennamu suphaa dhaban. Kana malee, daandiin baaburaa salphaan bara bulchiinsa Aab Tinubuun eegalaman ganna 20 boodayyuu hin xumuramiin hafan. Bara 2007 waajjiricha gadhiisanii bahanillee maallaqa mootummaa irratti ajajuu itti fufanii jedhamuun himatamu. Bulchitoonni Aab Tinubuun booda gara aangootti dhufan wixinee hojii isaanii jalqabaa hordofu. Yoo karaa ofii isaanii kan hordofan ta’e garuu dafanii miseensota yuuniyeenii geejjibaatiin kufu. Kana malees Aab Tinubuu irratti himannaan malaammaltummaa ni dhiyaata. Aab Tinubuun garuu ni haala. Waggaa laman kana Aab Tinubuun maallaqa seeran ala daddabarsu, taaksii burjaajessuu fi hojiiwwaan malaammaltummaa  biraa hojjachuun himatamanii turan. Aab Tinubuun himannaa irratti dhiyaate ni haalan. Dambii tajaajila hawaasummaa Naayijeeriyaa si’a lama cabsuun himatamanii  bilisa bahanii turan. Morkatttoonni Aab Tinubuun wayita biyyattii keessatti malaammaltummaan  hammaate kanatti pireezidantii ta’anii dorgomuuf isaan nama sirrii miti  jedhuun.	https://www.bbc.com/afaanoromoo/articles/c4npgyllzg9o
politics	Ajjeechaa Gimbii qorachuuf koreen Majiliisa Oromiyaa hundeesse maal hojjechuuf karoorfate?	"Manni Maree Dhimmoota Islaamummaa Oromiyaa haleellaa kutaalee Itoophiyaa garaagaraa keessatti hawaasa Muslimaa fi lammiilee kaanirra ga’aa jiru akka balaaleffatu ibse. Manni maree kun haleellaawwan lammiilee nagaarratti raawwataman qorachuun haqa barbaaduu fi kanneen rakkoo keessa jiran bira dhaabbachuuf koree hundeessuu ibse. Pireezidantiin mana maree kanaa Sheek Jamaal Muusaa Jiloo rakkoon hawaasa Muslimaa Naannoo Amaaraa, Affaar, Oromiyaa-Wallaggaa Lixaa, Gambeellaa fi Beenishaangul Gumuzitti irraa ga’aa jiru kan callisanii ilaalan miti jedhan. ‘’Akka jaarmiyaa muslimaatti dhimma kana ilaaluuf dirqama waan qabnuuf qorannoo gaggeessaa turre.’’ Sheek Jamaal Muusaa Jiloo dhumaatiin hawaasa musliimaa naannolee garaagaraatti raawwatu akka balaaleffatan ibsan. Rakkoo jabduutu harkaa nu qaba kan jedhan Sheek Jamaal, ‘’kanaaf jecha namoota hawaasa biratti fudhatama qaban kutaalee biyyattii garaagaraa irraa walitti qabneerra,’’ jedhan. Majliisi Oromiyaa koree namoota 13 of keessaa qabu kan hundeesse yoo ta’u, yeroo warraaqsa koree fala barbaadduu rakkoo hawaasa muslimaarraa kaasanii waa’ee dhimma muslimaa kan falmaa turan Miseensa Mana Maree Bakka Bu’oota uummataa yeroo ammaa Ustaaz Kaamil Shamsuu fi Ustaaz Abuubakar Ahmad dabalatee miseensota gameeyyii ulaamaa irraa kan ijaarameedha. ‘’Koreen kun kan manguddoo Oromiyaa qofa osoo hin taane hunda kan hammateedha. Abbootii qabeenyaa, ulamoota, manguddoo biyyaatu keessa jira. Nuti akka majiliisa Oromiyaatti ka’umsa haa taanuyyuu malee koreen kun akka biyyaalessaatti hundaa’uun rakkoolee Itoophiyaa keessa jiraniif furmaata waaraa fiduudha,’’ jedhan Sheek Jamaal. Warra dhumaniif haqa, warra rakkatanii jiraniif gargaarsa akkasumas warra madaa’ee mana haakimaa jiruuf wal’aansa ga’aa akka argatan deeggarsa gochuun kaayyoo koree kanaa ta’uu himan. Koree kana bakka bu’uun waan rakkoo kana qorachuuf isaan dirqamsiise kan ibsan Walitti Qabaan Boordii Mana Maree Dhimmoota Islaamummaa Oromiyaa Ustaa Gaaliim, ""haleellaawwan suukanneessaa biyya keenyatti mudataa jiran keessaa irra caalaan hawaasa Muslimaa irratti"" jedhan. ""Dhiheenya kana Muslimoota Walloo Godina Wallagga Lixaa Aanaa Gimbii Ganda Tolee keessa jiraatan irratti haleellaan suukkanneessaan raawwachuu mirkaneeffanneerra,’’ jedhan. ""Godinaalee Wallaggaa garaagaraa keessatti gochi walfakkaataan raawwachuun muslimoota hedduu rakkoo hamaa fi baqaaf saaxileera. Daran kan miidhaman muslimoota walloo fi Muslimoota Harar naannoo Somaalee irraa buqqa’anii garas deemaniidha."" Majiliisi Oromiyaa taatee aanaa Gimbii, ganda Tolee jedhamtutti hawaasa muslimaa irratti raawwate adda baasuuf qorannoo gaggeessus garuu bu’uura rakkoo qixa sirrii ta’een adda baasuuf rakkateera jedhan Ustaaz Gaaliim. ‘’Odeeffannoowwan dhimma kanarratti arganne hedduunsaanii kan walfaallessan ta’us, garuu muslimoonni dhibbaan lakkaa’aman sababa amantii isaanii irratti xiyyeeffatamuun masjiida, manaa fi bakka hojiitti haala suukanneessaan ajjeefamuu mirkaneeffanneerra,’’ jedhan. Akka ibsa isaniitti ammallee namoonni hedduun kan miidhamanii fi wal’aansa fayyaa hatattamaa barbaadan hedduun jiru. Qabeenyi hedduun akka barbadaa’ee fi namoonni hanga yoonaa achi buuteensaanii dhabames jiraachuu eeran. Ustaaz Gaaliim akka ibsanitti muslimoonni hedduun qe’eesaaniirraa baqatanii gara biraatti godaananiiru, kanneen bakka rakkoon itti mudatetti hafan ammoo dararamaa jiru. Koreen kun kanneen ajjeefaman haqa akka argatan kanneen miidhaman akka gargaaraman akkasumas fuulduratti rakkoon walfakkaataan akka dabalamneef kan hojjetuudhas jedhan. Ustaaz Gaaliim qaamoleen mootummaa sadarkaa garaagaraa irra jiran hojii koreen kun hojjetuuf akka deeggarsa taasisan gaafataniiru. Waa'een haleellaa Gimbii sirnaan akka qoratamu kan gaafate Majiliisa Oromiyaa qofa miti. Paartileen mormitootaa akkasumas UN fi mootummaan Ameerikaa dhimma kanaan yaadda'uu himanii, qorannoon akka gaggeeffamus gaafataniiru. Garuu hanga yoonaa qaamni achi ga'ee qorate hin jiru. Addi Bilisummaa Oromoo fi Kongireesiin Federaalawaa Oromoo haleellaan raawwate qaama walabaan akka qoratamu wayita gaafatan, paartiin badhaadhinaa ammoo gocha kana erga balaaleffatee booda iddoowwan rakkoon nageenyaa jiranitti tarkaanfii fudhachuu akka itti fufu ibseera. Haleellaa Aanaa Gimbii Ganda Toleetti ALI Waxabajjii 11, 2014 raawwateen namoonni 300 caalan ajjeefamuu kanneen ijaan argan himaniiru. Aanga'oonni mootummaa haleellaan Waraana Bilisummaa Oromoo 'Shanee' ittiin jedhuun raawwachuu ibsuurraan kan hafe, lakkoosa namoota du'anii fi miidhamanii hin ibsine. Waraanni Bilisummaa Oromoo ibsa baaseen, hidhattoonni isaa namoota nagaa akka hin haleelle fi Gimbitti hidhattoota mootummaa al-idileetiin akka raawwatamee, haleellichi akka qoratamu gaafate. Dhaabbata Biyyoota Gamtoomanitti Komishinarri Mirga Namoomaa haleellichi wayita qaqqabe namoonni lakkoofsi isaanii hin beekamne butamanii fudhatamuu ibsuun, mootummaan Itoophiyaa dhimma haleellaa kanaarratti saffisaan qorannoo bal’aa akka gaggeesse ibsu gaafate. Komishinichi ganda Tooletti iddoo haleellaan itti qaqqabetti ta’ii sana namootni ijaan argine jedhan dubbisuu eeruun, harka caalu daa’immaanii fi dubartoonni ajjeefamuu fi manneen gubachuuchuun akkasuma namoonni 2,000 ta’an qe’eesaaniirraa buqqa’uu hime. Paartileen mormitootaa, dhaabbileen mirga namoomaaf falmani fi qaamoleen biroos halleellaa kana balaleeffachuun mootummaan nageenya lammilee akka eegsisu gaafatan. Haleellichi qaqqabee guyyoota shan booda Manni Maree Bakka Bu’oota Uummataa keessatti bakka buutoonni Warraaqsa Uummata Amaaraa/ABIN dhimmi haleellaa sun akka ajandaa mariitti akka qabamu gaafatanillee fudhatama dhabuusaatiin yaa’icha addaan kutanii bahan. Manni Maree Bakka Bu’oota Uummataa Komishiniin Mirga Namoomaa Itoophiyaa haleellaan Wallagga Lixaa fi Gambeellaatti qaqqabe qoratee akka dhiyeessu ajajeera."	https://www.bbc.com/afaanoromoo/articles/czkrx5x4d8ko
entertainment	Keeniyaan harree qalanii foon gurgurtaaf dhiyeessuu dhorkitee turte deebistee eeyyamte	Lakkoofsi harrootaa xiqqaachuun yaaddoo uumuun qonnaan bultoonnifi gartuun mirga bineeldotaaf quuqaman mormuu hordofee Ministeerri Qonnaa Keeniyaa Guraandhala bara darbee harree qaluu dhorkee ture. Keeniyaan foon harree daldaluu biyya Baha Afrikaa seeraan jalqaba eeyyamte wayita taatu, gabaan foon harree Chaayinaatti bara 2012 guddatee ture. Ministeerri Qonnaa biyyattii garuu harree qaluun eeyyamamuun dogoggora jechuun lakkoofsa harrootaa gadi xiqqeessuu falme. Gartuun Qeeraa Harree banatan garuu dhimmichi mana murtiitti akka ilaalamu iyyachuun, qalmi harree dhorkamuun hojii isaan dhabsiisuufi galii dhabne jechuun akka  dhorki bahe akka kaafamu gaafatan. Kamisa abbaan seeraa biyyattii Richaard Miwongoo yaadasaanii simachuun , mootummaan dhimmicha ga’umsaan falmuufi dadhabe jedhan. Keeniyaan ganna kudhan dura harroota miliyoona1.8 kan qabdu wayita ta’u, amma lakkoofsi kun gara miliyoona 1.2 gadi hir’achuu ragaan mootummaan baase kan agarsiisu. Bara 2012 irraa kaasee gatiin harree dacha afuriin dabaleera. Kana malees, gartuun networkiidhaan kontiroobaandiidhaan gogaa harree daddabarsan hanna harree hammeessaniiru. Keeniyaatti namoonni hedduun baadiyyaatti harreetti qoraanfi  bishaan fe’atu.	https://www.bbc.com/afaanoromoo/oduu-57026132
entertainment	Bineensi Biir 'Hank the Tank' jedhamu mana cabsee nyaata hatuu bare poolisii USn barbaadamaa jira	"Bineensi Biir akka malee guddichi 'Hank the Tank' jedhamuun beekamu Kaalifoorniyaa ollaa Haroo Tahoweetti manneen hedduu cabsee seenuun nyaata namaa hatuu amaleeffate poolisiin barbaadamaa jira. Biiriin guddichi kun kiiloogiraama 227 kan ulfaatu yoo ta'u ulfaatina jiddugaleessaa biiriiwwan kaanii akka malee caala. Gosti bineensota kana ganna ganna sababa nyaata gahaa hin arganneef hirribaan kan dabarsan yoo ta'u, Hank garuu sababa nyaata mana namaatii hatuu bareef gannas hin rafu. Bineensi kun manneen cabsuu fi nyaata hatuutti waan madaqeef ajjeefamuu qaba jedhu aanga'oonni. Gareeleen mirga bineensotaaf falman garuu gara daannoo bineensotaa geeffamuu qaba jedhu. Guddina qaamaa isaafi humna qabu fayyadamuun manneen namoonni keessa jiran, manneen cufaman cabsee seenuun beekama. ""Guddina qaamaa isaa fi humna isaa fayyadamee akkamiin mana cabsee seenuu akka danda'u barateera"" jedha dubbi himaan Muummee Qurxummii fi Bineensota Bosonaa Kaalifoorniyaa Piitar Tiiraa. ""Balbala gaaraajii cabsee seena, balbala fuullee cabsee seena ykn ammoo karaa foddaas seenuu danda'a,"" jedha. Maqaa masoo 'King Henry' jedhamuunis kan beekamu bineensi kun sababa guddinaa fi bifa isaatiin sirriitti adda baafamee beekama jedha poolisiin. Carraaqqiin amma dura bineensicha osoo hin ajjeesin tooftaalee gara garaan naannoo namootni jiraatan akka jibbu gochuuf yaalame hin milkoofne. Bineensichi bineensota akka isaa kaan caaluun qaamni isaa garmalee kan guddateef sababa nyaata namaa amaleeffateefi jedhe gareen mirga bineensotaaf falmu 'The Bear League' jedhamu. Gareen kun Haank ajjeefamuurra kiyyoon qabamee gara daannoo bineensotaa geeffamuu qaba jedhee, jiraattonnis akka of eeggannoo godhan hubachiise. ""Ollaa Tahowe keessa nyaatni annisaa olaanaa qaban sirriitti argamu - haftee piizaa, aayiskireemii ykn ammoo nyaata gatame kamuu ta'uu mala"" jedha Aab Tiiraan. Akka bineensota kaanii biyyoo haadhee goondaa fi ilbiisota kaan soquu caalaa nyaata namaa akkasii barbaaduutu isaaf salphata jedhe. Qondaalonni poolisii namoota Hank mana isaanii cabserraa bilbilawwan si'a 150 ol itti bilbilamaniiru. Baatilee jahaan darban keessa qofa manneen 40 ol cabsee kan seene yoo ta'u bakka tokko tokkotti miidhaa hamaas geessiseera. ""Waggoota 40 magaala kana keessa jiraadheera, takka manakoo furtuun cufee hin beekun ture, dhiyeenya kana garuu cufuu eegaleera"" jedhe jiraataan naannichaa Tiim Joonsan CBS News'tti yoo dubbatu."	https://www.bbc.com/afaanoromoo/oduu-60489418
politics	Lammileen Tarkii Naayijeeriyaa kutaa biyyaa Kiwaaraa keessatti butamanii turan gadhiifaman	"Lammileen Tarkii afur Naayijeeriyaa kutaa biyyaa Kiwaaraa jedhamtu gara lixa biyyattii keessatti hidhattoota hin beekamneen butamanii turan torban tokkoo booda gadhiifamuu poolisiin dubbate. Namoonni afran kun hojjetoota ijaarsaa yommuu ta'an torban darbe mana dhugaatii keessaa qabaman. Hidhattoonni eenyummaan isaanii hin beekamne namoota kana ukkaamsuun butan Dolaarri miliyoona 1 isaaniif akka kennamu gaafatanis kan ture ta'uus, ""haal-duee tokko malee"" maallaqni osoo hin kaffalamiiniif gadhiifamuu isaanii ibsa poolisiin. Naajeeriyaa keessatti maallaqaaf jecha namoota ukkaamsanii butuun beekamaadha. Lammileen biyya alaafi warrumti Naajeeriyaa ta'anii maqaafi qabeenya garii qaban ammoo addaatti irratti xiyyeeffatama. Torban lama dura saamtonni galaanarraa qarqara galaanaa Naajeeriyaatti doonii meeshaa fe'u haleeluudhaan lammilee Tarkii 10 butuunii turan. Carraan namoota butamanii kanaas hin beekamne. Kontiraakteroonni Tarkii kunneen Jimaata darbe ture kan bosona keessatti argaman, akka komishinarri poolisii kutaa biyyaa Kiwaaraa Kayodee Egbetokuun BBC'tti himanitti. Hojiin baraaruu poolisii kutaa biyyattiidhaan kan gaggeeffame yommuu ta'u, magaalaa guddittii biyyattii Abujaarraa namoonni faana dha'aniifi gareen qondaaltota poolisii gargaarsaaf dabalamaniiru. Akka Obbo Egbetokuun jedhanitti, hojii baraaruutiin dura namoota warra ukkaamsanii butan sadii duraan to'annoo oolchuun hedduu gargaareera. ""To'annaan kun ammoo miseensota garee saamtotaa warra hafanirratti dhiibbaa waan godheef haal-duree tokko malee namoota ugguran kana gadhiisaniiru,"" jedhan. Miseensota garee saamtotaa hafan to'anna jala oolchuudhaafis poolisiin adamsaa jiraachuu beekiseera. Lammiileen Tarkii kunneen afran erga gadhiifamanii booda haala fayyaasaanii ilaaluudhaaf qorannoon taasifameeraaf. Ambaasaaddarri Imbaasii Tarkii Naajeeriyaatti argamuu Meliih Ulereen dhiphinni ture amma darbeera waan ta'eef gammadneerra; namoota hojii gadhiisisuu keessatti hirmaatanis galateeffataniiru. Naajeeriyaan rakkoo ukkaamsanii butuudhaan hedduu rakkachaa jirti. Namoonni/saamtonni nama ukkaamsan kunneenis maallaqa miliyoona hedduu akka kaffalamuuf gaafatu."	https://www.bbc.com/afaanoromoo/oduu-49142449
health	Koronaavaayirasii: Mallattoowwan dhibee Covid-19 haaraa sagal ifa taasifaman	Mallattoowwan dhibee Covid kanaan dura ka’aman alatti mallattoowwan haaraa sagal itti dabalamaniiru. Dhaabbati eegumsa fayyaa UK, dhukkubbii qoonqoo, dhukkubbi maashaa fi garaa kaasaa dabalatee mallattoowwan dhibee kanaa hareessuun qajeelfama baaseera. Beeksisi kun kan dhufe weerarri kun eegaluu isaa waggaa lama boodaafi erga qorannoon bilisaa Ingilaand xumuramee guyyootii muraasa boodadha. Ta’us, NHS mallattooleen haaraa ibsaman kunneen harki caalaan, mallattoolee dhukkuba akka qorraa fi utaalloo waliin “baay'ee wal fakkaatu” jechuun akeekkachiiseera. Mallattooleen dhibee Covid-19 jalqabaa UK keessatti beekkamtii argatan kunneenidha: Jalqabumarrattiyyuu mallattooleen ibsaman sadan kunneen kan dhumaa akka hin taane ifa ture. Dhaabbati Fayyaa Addunyaa fi US dabalatee biyyootiin biroo yeroof mallattoolee dhibee kanaa hedduu fayyadamaniiru. UK keessatti garuu mallattoolee kamtu qorannoo Covid’f simatamoodha kan jedhu irratti falmiin tureera. Mataa bowwuun mallattoo Covid kan baramedha, ta’us nama mataa bowwuu qabu hundaaf qorannoo Covid hin taasifamu, sababiinsaa dhibeewwan mallattoo kana qaban hedduun waan jiraniifi. Mallattoowwan akka ho’iinsa qaamaa, qufaa fi miira dhamdhamuu fi suunfachuu dhabuu irratti kan waliigalame, sababa mallattooleen kun dhukkubbii Covid hamaa ykn addatti vaayirasichaan kan uumaman turaniifi. Amma garuu mallattooleen haaraa sagal dabalaman kan armaan gadiidha: UK keessatti namootni miiliyoona 4.9 ta’an dhibee Covid-19’n hubamaniiru. Yoo mallattoolee Covid-19 fi ho’iinsa qaamaa qabaanne ykn mallattooleen dhukkubbii hammaatanii hojjachuun yoo cimaa ta’e qofa namootni mana turuu fi namoota biraarra fagaachuu qabu jedha NHS.	https://www.bbc.com/afaanoromoo/oduu-61000928
health	Namtichi seera covid ittisuuf bahe cabsuun poolisiin sochii qaamaatiin adabe lubbuun darbe	Lammiin Filippiins seera Covid-19 ittisuuf bahe cabsuu isaatiif adabuudhaaf jecha poolisiin sochii qaamaa hojjachisee lubbunsaa darbe. Daaran Maanaagoo Peenaaredondoo erga sa'aatii 12 ta'een booda bishaan dhugaatii suuqiidhaa bitachuuf akkuma manaa baheen poolisiin to'annoo jala oolche. Poolisiin to'ate kunis akka adabbiitti sochii qaamaa taa'uufi ka'uu akka hojjatuu taasisee ture. Jiraataa bulchiinsa Kaavaayit kan ture namni kun garuu sochii qaamaa sanaan booda du'uusaatu dhagahame. Bulchiinsa Kaavaayit kan odola Luzaniitti argamu kana keessatti dhorkaan sochii labsamee ture. Ajajaan poolisii magaalattii Maarloo Sooleeroo garuu poolisoonni adabbii humnaa akka raawwataniif itti hin himne jedhaniiru. Namoonni dhorkaa sa'aatii sochii kaa'ame cabsan gorsi erga kennameefiin booda gara manasaaniitti kan deeman jedhan itti-gaafatamaan kun. Dhugaa poolisichi sochii qaamaa jedhame kana raawwachiseera taanaan itti gaafatamas jedhan. Fira nama du'ee kan ta'e Adiriiyaan Liyseenaa waa'ee du'a nama kana fuula feesbuukii isaa irrratti ifa taasise. Akka jedheettis, firasaa kana dabalatee namoota sa'aatii kaa'ameen booda alatti argaman walitti qabuun sochii qaamaa ka'uufi taa'uu si'a 100 hojjachiisaa ture. Sochii kanaanis namni tokko yoo dogongore, irra deebiin akka hojjatu taasifama. Kaaanis namoonni to'annoo jala oolfaman kunneen kaa'uufi taa'uu yeroo 300 akka hojjatan taasifamu. Mr Peenaaredondoon guyyaa Kamisaa galgala erga to'annoo jala oolfamamuun sochii qaamaa hojjachiifamaniin booda gara manaatti deebi'uun dhukkubsatanii Jimaata boqataniiru. Jalqaba baatii Ebla kanattis dhaabbanni mirga namoomaa Humaan Raayits Waach, adabbiiwwaniifi dararaan namootaa cimaan weerara Covidn wal qabatee Filippiins keessatti hojiirra oolfamaa jiru dhaabbachu qaba jedheera. Gama biraatiin ammoo pirezidaantiin biyyattii Rodiriigoo Gutereteen Kamisa  TV irratti dhiyaachuun, ''namoota seera dhorkaa sa'aatii cabsitan of eeggadhaa, daandiirratti yoo argamtan isin na hin taasiisiin,'' jechuun poolisiin ajaja cimaa dabarsanii ture.	https://www.bbc.com/afaanoromoo/oduu-56644510
politics	MM Abiy Ahmad: 'Raayyaan ittisa biyyaa ergama biyyasaa baraaruu ni ba'a'	"Ministirri Muummee Itoophiyaa Abiy Ahmad Raayyaan Ittisa Biyyaa kaaba biyyattiitti ergama biyya baraaruu isaa akka bahuuf ajaja kennuufii ibsan. Ministirri Muummee ibsa TV biyyattii irratti dhiyaachuun kennaniin ''humna kana barbadeessuuf kan nuuf danda'ame hunda ni raawwanna"" jechuun ifatti waraanni TPLF irratti labsamuu himaniiru. Tarkaanfii fudhatamaa jiru kanaafis MM, Adda Bilisa Baasaa Ummata Tigraayi (TPLF) kan bara 1990 kaasee aangoorra ture himataniiru. Ministirri Muummee Abiy barreeffama halkan keessa fuula feesbuukii isaaniirratti maxxansaniin, ''TPLF kaampii raayyaa ittisa biyyaa kan Tigraayiitti argamu irratti haleellaa raawwateera. Saamichas raawwachuuf yaalii taasiseera,'' jedhaniiru. ''Haata'u malee, waraanni kun kan waggoota digdamaa oliif uummata Tigraay tiksaa tureedha'' jedhan. Itti dabaluunis, TPLF raayyaa ittisaa haleeluufi saamuuf ka'eera. Gama Daalshaahiitinis waraanni banameera jechuun lolli ifatti eegalamuu mirkanneessan. Taateen kunis erga muddamni mootummaa fadaraalaa fi aanga'oota naannoo Tigraay jidduu ture baatiiwwan muraasaa asi dabalaa dhuufuun wal qabatee kan mudateedha. TPLF buulchiinsi Abiy 'Fulbaana darbee kaasee weerara COVID-19 akka sababaatti fudhachuun aangoorra turuuf yaalii gochaa jira' jechuun balaaleffata. Gama biraatiin ammoo aanga'oonni mootummaa federaalaa yeroo baay'ee hokkora biyyatiitti bakkeewwan adda addaatti umaman duuba jira jechuun TPLF himatu. Akka dhaabbata 'Netblocks' kan walabummaa intarneetii to'atu jedhutti, naannoo Tigraayiitti tajaajilli daataa intarneetii fi bilbilaa wallakkeessaa halkanii irraa kaasee cufamuu mul'iseera. Akka ibsa Ministira Mummeetti ''sararri diimaan darbameera. Kanaafuu ummataa fi biyya baraaruuf jecha TPLF irratti tarkaanfii humnaa fudhachuun dirqama ta'eera.'' Itti dabaluunis motummaan ummanni Tigraay akka hin miidhamneef yaaduun waraanni akka hin banamneef obsa dhumaa obseera kan jedhan MM, waraanni kan hafu ammoo fedhii qaama tokkoo qofaan miti jedhan. Kanaafuu, raayyaan ittisa biyyaa komaandi poostiin hogganamaa ergama biyyasaa baraaruu akka bahuuf ajajni dabarfamee jira jedhan. ''Uummannis dhimmoota miira tasgabaa'een akka hordofuu, tutuqaawwan naannooleetti uumaman of eeggannoon akka eeguufi maddii raayyaa ittisa biyyaa akka hiriiruu'' jechuun waamicha dabarsaniiru."	https://www.bbc.com/afaanoromoo/oduu-54799353
health	'Balaa na mudate booda, du'a caalaa jireenyan sodaadha': Nama qaamni isaa %90 abiddaan gubate	"Nama ganna 20 du'a caalaa jireenyan sodaadha jedhu hedduu arguun ni rakkisa. Mucaan lammii Ispeen ta'e Aleyksoo Paaz garuu miira akkasii qaba. Wayita umuriin isaa ganna saddeet ture Aleyksoo Paaz qaamni isaa %90 ta'u abiddaan gubate. Ergasii booda dhukkubbii hamaa fi guyyoota siqiqii akka salphaatti namaaf hin dhiine jiraate. ""Guyyaa mara ganama siree irraa akkan ka'u kan na godhu aariidha"" jechuun bilbilaan BBC'tti hime. ""Akkan jiraadhu, lubbuun akkan turu kan na taasisu isa. Aarii koo raap gochuun, muuziqaa hojjechuun ofirraa cabsa."" Paaz guyyaa balaan isa mudate konkolaataa abbaa isaa kan bobaa'aa liitira kuma hedduu fe'ee tureen imalaa ture. Wayita konkolaataan sun balaan irra gahee garagalu Paaz rafee ture, yoo dammaqu abiddi irraa boba'a ture. Lubbuun kan hafee akka carraati. Umurii ijoollummaa isaa irra hedduu kan dabarse hospitaala keessatti. Wal'aansa baqaqsanii suphuu fi yaalawwan gogaa qaamaa hedduu godhate. Jireenyi isaa harki caalu dhukkubbii, abjuu badaa fi aarii akka maleen kan guutame ture. Paaz iddoo namni itti hedduummatutti argamuu ykn ammoo namni hubatee akka isa ilaalu hin fedhu. Ni shakka, nama waliin salphaatti walitti hin siqu. Dookumentarii dhiyeenya bahe 'The Fire Kid' irratti seenaa isaa himuun isaa ajaa'iba. Paaz waggoota dheeraaf kaameeraan akka isa hordofus hin fedhu ture. Kanneen seenaa isaa daawwatan waan addaa akka hin eegne itti hima - seenaan isaa kan abdii namatti horu ykn kan jajjabina namaaf kennu miti jedha. ""Namoonni anaan akka fakkeenya jabinaatti na ilaalanii akka dogoggoran hin fedhu. Ani wantin irra aane tokko hin jiru, akkuma nama kaanii jiraachuufan jiraadha."" Paaz waan isa mudate ammayyuu irra hin aanne jedha. ""Namoonni akkan nama jabaa ta'etti na yaadu garuu gonkumaa akkas miti. Balaa na mudate booda du'a caalaa jireenyan sodaadha."" ""Balaa sana irraanfachuu hin danda'u. Wayita gara sammuu kootti dhufu, tokko tokkoon waan mudate yaaduun eegala. Wayitan gubadhu sana takkaayyuu of hin wallaalle, ofin beekan ture. Irraanfachuun ulfaataadha."" Guyyuu abjuu badaa akka qabuu fi hirriba gahaa akka hin rafne dubbata. ""Gaaf hedduu tasa kan dafqi narra yaa'uu fi onneen koo ariitiin rukuttun dammaqa."" Akka Paaz jedhutti godaannisi balaa kanaa gogaa isaa qofarratti hin hafne. Eenyummaa isaa guutummaatti jijjiire. ""Daa'imummaan koo akkam akka ture of hin beeku,"" jedha Paaz. ""Kuni garuu bifa qofaan miti. Miira abdii fi gammachuu homaa hin qabu. ""Erga balaa sanaatii haguuggii wayiitu narra jira. Maqaan koo Aleyksoodha, garuu maqichi ana bakka hin bu'u. Aleyksoon maqaa daa'ima tokkoo malee kana nama ani amma ta'e kanaa miti."" Haa ta'u malee, namoonni dokumentarii isaa erga ilaalanii booda seenaan isaa akka isaan gargaare isatti himuu Paaz ni dinqisiifata. Jalqabarratti moggaasa dookumentarichaa 'The Fire Kid' jedhutti hin gammadne ture. Booda maqichi maqaa masoo isaa ta'e. Amma garuu itti madaqeera. Seenaan isaa namootaaf jajjabina kennuun gaarii ta'uu kan dubbatu Paaz, inni garuu waa ni jijjiirama jedhee akka hin amanne dubbata. ""Nagaa ta'uu hin fedhu. Nagaa ta'uun maal akka ta'es hin beeku. Inumaa gaafan aariin hirribaa ka'u humna naaf ta'a,"" jedha. ""Guyyaa mara dhukkuba garaa fi dhukkuboota biroos nan qaba. Namni wanti hundi gaarii ta'a, ni sirrata jedhee na jajjabeessus, dhugaan lafarra jiru garuu akkas miti."" Garuu ""harka hin kennu"" jedha. Muuziqaa karaa raapparii ""Chaca"" jedhamuu akka eegale kan himu Paaz, ""Muuziqaan iddoo itti baqannaa kooti, isan hafuura baafadha"" jedha. ""Abdii xiqqoo akkan qabaadhu, gara fuuladuraas akkan mil'adhu na godha."" ""Garuu akka hin dogoggorre, ani akka weellisaatti of hin ilaalu, muuziqaan waa milkeessuufis hin yaadu."" ""Duraan aariikoo keenyaan bunyaan dhahuun ofirraa cabsa ture, amma garuu muuziqaa barreessuuni."""	https://www.bbc.com/afaanoromoo/oduu-56072793
politics	Qorataan Noorway Itoophiyaatti erga 'qoratamee' booda biyyatti deebi’e	Lammii Noorway kan ta’e Pirofeesarri qo’annoo dhimma nageenyaa fi walitti bu’iinsaa Shetil Tironvool Itoophiyaa buufata xiyyaaraa Idil-addunyaa Booleetti erga 'qoratamee' booda gara biyyasaa deebi’uu isaa ibse. Siyaasa Itoophiyaa fi Gaanfa Afriikaa qo’achuun kan beekamu Pirofesar Tiroonvol, filannoo addattii Naannoon Tigraay adeemsiseefi mootummaan federaalaa 'heeraan ala' jedhe taajjabuuf gara Maqalee imalee ture. Dabalataan, imalli taasise qaama qorannoo isaa akka ta'ellee ibse. Ergaa Wiixata ganama fuula tiwiitara isaarratti barreesseen waan isa mudate ibse. ‘’... Ergan kutaa immigireeshiniitti qoratamee booda walii galleerra. Haala kiyya ilaalchisuun qondaala Tajaajila Nageenyaa fi Tika biyyaalessaa waliin erga mari’annee booda walii galteedhaan akka obbolootaatti addaan baaneerra’’ jechuun akkamiin akka gara biyyaa deebi'e ibseera. Nageenyummaasaaniif jecha dhaabbatichi akka Finfinnee gadi dhiisanii ba’an ajajuu kan himan Pirofeesar Tiroonvol, akka gara biyyaatti deebi’aa jiranillee barreessaniiru. ‘’Gara mana kiyyaatti deebi’aan jira. Ari’ameemmoo miti. Kanaafuu, yeroo gabaabaa keessatti gara Itoophiyaa deebi’ee qorannoo kiyya ittan fufa’’ jedhan. ‘’Ifa gochuudhaaf, filannoo kana taajjabuun anaaf akka nama siyaasa Tigraay/Itoophiyaa waggoota 30 darbaniif qo’ataa tureetti qaama hojii kiyyaati. Adeemsa filannichaa qorachuu jechuun deggaruu jechuu miti. Garuu bakkatti argamee qabatamaan waan ta’e argee booda bu’aasaa xiinxaluuf na fayyada,'' jechuun tiwiitara isaanii irratti barreessan. ‘’Seeraan ala vizaa tuuristiitiin Tigraay daawwataa jira naan jedhanii duula narratti banan. Kun soba. Hojii kiyyaafin as jira. Beekamtii mootummaa Itoophiyaatiin dhufeen Yuunivarsitii Maqaleef deggarsa kennaa jira’’ jechuun yeroo biraa barreesse. Waan isaan qunname bu'uura gochuun yaada isaanii ibsaniinis akka qorannoof deebi'an abdii qaban ibsan. ‘’Itoophiyaan walabummaa barnootaa ni eegdi jedheen amana. Hariiroon yeroo dheeraa an Yuunivarsitii Maqalee fi kaan  waliin qabaachaa tures bakkatti ni deebi’a jedheen abdadha. Amma mana kiyya ga’eera,'' jedhan. Kana dura gaazexeessitoonni filannicha gabaasuuf gara Naannoo Tigraay imaluuf turan buufata Xiyyaaraa Booleetti dhorkamne jechuun isaanii ni yaadatama. Dhimma Pirofeesar Tironvoolis ta'e gaazexeessitoonni waan nu mudate jedhanirratti qondaalli Itoophiyaa dubbate hin jiru. Sababa koronaavaayirasiin Itoophiyaan filannoo biyyaalessaa jahaffaa yeroo biraatti dabarsiteetti. Hangasitti aangoon mootummaa akka dheeratu manni maree federeeshinii biyyattii murtesseera. Haa ta'u malee, naannichi sababa koronaavaayirasiin filannoon yeroo biraatti darbuu hin qabu jechuun addatti filannoo gaggeesse. Filannoo kanaanis, olaantummaan xumure. Dhaabbilee mormituu afur filannicha irratti hirmaatan keessaa tokko kan ta'e Saalsaay Wayyaane filannoo taasifamerratti rakkoowwan akka turan ibseera.	https://www.bbc.com/afaanoromoo/oduu-54145585
sports	Piriimeer liigii: Mikeel Arteettaan yeroo jalqabaaf mo'ate	Mikeel Arteettaa erga leenjisaa Arsenaal ta'ee yeroo jalqabaaf mo'ateera. Bara haaraa kana keessa tokko jedhee Maanchester Yunaayitidiin 2-0n injifachuun jalqabeera. Arsenaal dirree isaarratti tapha taphate kanaan boqonnaa dura guutummaatti ol-aantummaa fudhateera. Miidhamarra kan jiru Pool Pogbaa malee kan deeme Maanchester Yunaayitid hamilee gaariin jalqabullee daqiiqaa saddetteffaarratti taphni bifa biraa qabatte. Nikoolaas Peeppeen gooliisaa bara kana keessa shanaffaa taate kana kubbaa Si'aad Kolaasinaach ceesisnaan gara isaatti qaxxaamurte lakkoofsise. Maanchester Yunaayitid boqonnaan booda foyya'insa agarsiisanis, taphata karra Arsenaal eegu beernid Leenoo naasisuu garuu hin dandeenye. Mo'amuu isaarraan kan ka'e Maanchester Yunaayitid qabxii waliigalaa 31n sadarkaa shanaffaarra akka ta'u taasiseera. Kun ammoo Chelsii tapha darbeen Biraayiten waliin taphateen walqixa baheen qabxii shaniin caalameera. Taphni Arsenaal waggaa haararra mo'ate kun taphoota torba darban hunda walitti aansuun osoo hin mo'atiin ture jijiireeraaf. Akkas ta'us garuu Arsenaal ammallee garee warra 1-4 jiran caalaa garee warra jalee kufaatiif sodaatanitti irra dhiyaata. Tapha kaleessaa kanaan Mesuut Oziil taphattoota Arsenaal hunda caaluun dirree keessa dheerina kiilomeetira 11.54 taasiseera. Gama Maanchester Yunaayitidiin Maarkus Raashfoord yaalii midhagaa taasisuun Leenoo naasisee ture. Humna cimaa Arsenaal sarara gidduurraa gargara isaan kuteen akka goolii dharra'aniin bahan. Tapha dura Pool Pogbaa taphatti deebiyuu danda'a jedhamee dubbatamee ture. Garuu taphataan kun ammallee miidhamarraa waan hin deebineef Maanchester Yunaayitid rakkoo taphataa sarara gidduurraa waa faluu dhabuu keessa jira. Tapha kanarratti kan cimaadha jedhamee filatame Nikkoolaas Peeppeedha. Peeppeen goolii barana Arsenaaliif lakkoofsise shan keessaa afurIstaadiyeemii Emireetis irratti yoo ta'u tokko ammoo Istaadiyeemii Landan irrattidha. Arsenaal bara kana keessa goolii saddeti karaa koornaatii lakkoofsiseera. Maanchester taphoota Piriimer Liigii shan dirree isaanii alatti taphatan keessaa afuriin hin mo'anne.	https://www.bbc.com/afaanoromoo/oduu-50970002
health	Ameerikaa: Dhukkubsattuu kaansarii guyyoota 104 keessatti maaraatonii 104 fiigde	Dubartiin erga miilashee tokko kaansariidhaan dhabdeen booda fiigicha eegaltee walitti fufiinsaan maaraatooniiwwan fiiguun galmee addunyaa 'Guinness World Record'tiif dabarte. Dubartiin ganna 46, Jaasiik Haant- Biroorismaa erga wallakkeessa Amajjiitti guyyaatti fageenya maayilsii 26.2 kan gara sa’aatii shanii fudhatu fiigdi. Sambata darbees walitti fufiinsaan fiiguun maaraatoonii 104ffaa xumurte. Kanaanis galmee addunyaatti beekamtii argachuuf eegaa ture. Dubbi himaan akka jedheetti, galmee addunyaarratti beekamtii kennuun gara baatiiwwan sadii fudhata. ‘‘Gamakootiin waanan xumureef baay'ee gammadeera,’’ jechuun BBC'tti himte. Akkasumas fiiguuf yaaduu itti fufuuf qabas jette jirti. Ammaan kanas qaamni ishee yaalii rikardii cabsuuf taasisaa turte irraa bayyanachaa jira. Kan Afrikaa Kibbaatti dhalachuun kan guddatte garuu ammo Inglaandiifi Neezarlaandi kan jiraatte Jaakiin, baayyee gammadduudha. Jaakiin erga miilashee tokkoo dhabdeen booda fiigiichi ofitti amanamummaa kennuuf himti. Jaakiin biyya Neezarlaandiitti ture bara 2002 keessa gosa kaansarii lafee baayyee hin beekamneen qabamuu kan itti himame. Torban lama keessattis lubbuushee oolchuuf jecha miilashee tokko yoo irraa muran shamarree waggaa 26 turte. ‘‘Wanti hundinuu saffisumaan raawwatame’’ jetti haala ture yoo yaadattu. Jaakiin waggoota jalqabaa muraasaaf jijjirama jireenyashee keessatti mudate mo’achuuf rakkataa turte. Waan sababii kaansariitiin irra gaheettis baayyee waan qaanoftuuf, yeroo baayyee suurrii dheeraa kaawwachuun miilashee dhokfataa turte. Haata’u malee, bara 2016'tti fiigicha eegalte. Qophii fageenya-dheeraa irrattis abbaa manaa ishee waliin fiigde. Itti aansitees erga miila namtolchee namoota fageenya dheeraa kaataniif addatti tolfame bitatteen booda, fageenyaa dheeraa jalqabaa kan ta’ee km 10 fiiguuf galmoofte. Dorgomicharrattis, galmee ishee gara walakkaa maaraatooniitti geeddarte. Erga yeroo sanaatii kaaftees gonkumaa duubatti deebi’uuf hin yaadne. Fageenyawwan dheeraa adda addaa irratti hirmaachuu itti fufte. ‘‘Ani nama waan hunda yaaluu jaalatuudha. Hundaa yaaluun hangam deemuu akkan danda’u ilaaluun jaaladha’’ jetti. Jalqaba waggaarratti Jaakiin galma haaraa ofiisheetiif qabatte: Walitti aansuun maaraatoonii fiiguun riikardii qabachuuf karoorfatte. Galmeen Giinas dubartootaan 95 irra kan dhaabbate yoo ta’u, innis waggaa lamaan dura Aliyisaa Amoos Kilaark dubartii qaama guutuutiin -akka tarsiimoo weerara koovid moo’achuuf fiigdeen kan qabame ture. Galmeen Giinas dhiiraa ammo Enzoo Kaaporasoo lammii Xaaliyaan fiigicha 59n qabameera. Kanaafuu haadha ijoollee lamaa kan taatee Jaakiin riikardii cabsuu sammuutti qabachuu fiigicha eegalte. Isheen waliigalatti fegeenya maayilsii 2,734 fiiguun hawwiishee dhugoomfatte. Galmeen Giinasii Addunyaa madda oduu APtti akka himeetti, ragaalee xinxaluun beekamtii kennuuf torbanoota 12-15 barbaachisa jedhe. Jaakiin fiigicha kan miidiyaalee hawaasaa irratti qooduunis dhaabbata mit-motummaa namoota akka ishee miidhaa qaamaa qaban meeshaa nam-tolchee kennuuf doolaara 88,000 walitti qabdee jirti. Fiigiichi irra caalaa tapha sammuuti, garuu ammo cimina qaamaas ni barbaada jetti.	https://www.bbc.com/afaanoromoo/oduu-61303930
politics	Lola Indiyaa fi Chaayinaan rasaasa malee loltootni Indiyaa 20 du'an	Chaayinaafi Indiyaan erga daangaarratti walitti bu'anii booda wal-himachuutti jiru. Lola kaleessa naannawaa yeroo mara itti wal atakaran Himaaliyaatti dhalateen yoo xiqqaate loltootni  Indiyaa 20 ajjeefamaniiru. Humni waraanaa Indiyaa walitti bu'iinsa kanaan gama lamaaniinuu miidhamni qaqqabuu ibsus, Chaayinaan waayee miidhama loltootaa waan dubbatte hin qabdu. Lolli biyyoota lamaanii Kibxataa kun dhukaasa meeshaa waraanaa malee dhagaa fi ulee fiixee furdatuun ta'uun beekameera. Humni waraanaa Indiyaa loltootni isaa 20 ta'an du'uufi hedduun isaaniis miidhamuu beeksiseera. Loltootni miidhaman kun teempireechara naannoo Himaliyaa zeeroodhaan gadi jiruun ittuu darararamaa jiraachuus ibsi baasan eereera. Lolli naannoo Laadaakh jedhamutti gaggeefamee fi lubbuu walgalaafachiise kun seenaa biyyoota lameenii waggaa 45 keessatti kan jalqabaati. Indiyaan, Chaayinaan haala naannoo daangaa jiru mariikoo malee jijjiiruuf yaalaa jirtii jechuun komatti. Chaayinaan ammoo Indiyaan loltoota koo na jalaa miite jetti. Lola kanaan booda qondaaltotni waraanaa biyyoota lameenii muddama kana tasgabbeessuuf mariyataniiru. Lola biyyoota lamaan kanaa dhukaasa irraa bilisa ta'een Indiyaan jalqaba loltootni ishee sadii ajjeefamuu gabaafte achiis reebicha dhagaafi  ulee fiixee furdatuun loltootni dabalataa 17 akkaan miidhamanii du'uu beeksifte. Biyyootni lameen naannoo daangaatti wal atakaraa turaniis, waggoota kudhan hedduuf rasaasa walitti dhukaasanii hin beekan. Humni Waraanaa Indiyaa walitti bu'iinsa kaleessaa kanaaniis meeshaan waraanaa akka hin dhukaafamne mirkaneesseera. Meeshaa waraanaa malee akkamiin loltootni hanga kanaa akka ajjeefaman ifa ta'uu baatus, miidiyaleen biyya Indiyaa garuu loltootni biyyattii akka malee reebamanii du'an jedhaniiru. Dubbii himaan Ministeera Dhimmoota Alaa Indiyaa Anuraag Istirivastaavaa yaalii Chaayinaan haala naannichaa qofaa isheetti jijjiiruuf gootetu kana fidee jedhan. Chaayinaan gama isheen loltoota ishee miidhaman ilaalchisee waahuu kan hin jenne yoo ta'u, loltootni Indiyaa dangaa ce'uun loltoota ishee miidhuun lola kanaaf sababa ta'uu beeksifteetti. Dhaabbatni Biyyoota Gamtoomanii biyyootni lameen of eeggannoo guddaa akka godhan gaafateera. Garagaaraa dubbii himaan dhaabbatichaa Erii Kaneekoo biyyootni lamaan muddama kana tasgabbeessuuf wal haasa'uun waan gaariidhas jedhaniiru. US gama isheen dhimmicha hordofaa akka jirtuufi rakkoon jiru nagaan furamuu qaba ejjennoo jedhu qabaachuu beeksifteetti. Biyyootni lamaaan hanga ammaatti yeroo tokko qofa kan wal waraanan yo ta'u kanaaniis Indiyaan akka hamaatti injifatamte. Indiyaa fi Chaayinaan naannoo   gaarreen Himaaliyaafi Kaashmiir to'achuuf fedha qaban irraa kan ka'e yeroo hedduu naannichattu muddamni hin dhibamau.	https://www.bbc.com/afaanoromoo/oduu-53075256
health	Koronaavaayiras: Weerara Covid-19 keessa saalqunnamtii of-eggannoo akkamiin raawwachuun danda'ama?	Erga weerarri koronaavaayirasii mudatee booda jireenya dhala namaa gama hedduun kan duraan barametti deebiyaa hin jiru. Dubbiin kun ammoo hariiroo jaalalaafi saalqunnamtiirrattillee jijjiirama mataa isaa ni qabaata jedha dhaabbanni gargaarsaa dhimma kana irratti hojjetu tokko. Dhaabbanni gargaarsaa fayyummaa saalaarratti hojjatu ‘Terrence Higgins Trust’ jedhamu gorsi namoota saalqunnamtii raawwataniif dhaame, yeroo weerara koronaavaayirasii kanatti wal dhungachuu dhiisuu, wayita saalqunnamtii raawwatanitti ammoo maaskii godhachuufi fuulaafi fulaatti walitti gargaraluu hambisuu qabu jedha. Kana gochuun rakkisaa ta'uu ni mala garuu  wayita weerarri Covid-19n hammaate kanatti fedhii saalqunnamtiifi hariiroo jaalaa keenya bifa rakkoo fayyaa kanaaf nu hin saaxilleen mala dha’achuu feesisa jedha dhaaabni gargaarsaa kun. Yeroo weerara koronaavaayirasii kana keessa saalqunnamtii ilaalchisee michuun amanamaaofii keessaniifi  jaalallee waliin jiraattan qofa jedha Tirast. Kana jechuun garuu saalqunnamtii raawwachuun ciraadhuma dhorkameera jechuu miti. Namni saalqunnamtii waliin raawwatan nama mana tokko waliin jiraattan ta'uu qabaadha. Dhaabni gargaarsa  fayyaa saalaarratti gorsa kennu kun akka  jedhutti, namoonni walirraa akka hiiqan wayita gorfamaa jirutti, namoonni saalqunnamti akka dhaaban eeguun hin danda’amu. Haata’u malee, nama mana tokko keessa wajjin jiraattun ala wajjin saalqunnamtii raawwatta yoo ta’e hiriyaa hin baayyisin jedhe gorsa. Ammallee walirraa fageenya keenya eeggachuun barbaachisaadha, garuu sochii sababa Covid-19f ji'ootaaf dhorkameen booda namoonni osoo saalqunnamtii hin raawwatiin yeroo hin beekamneef turuu qabu jechuun waan dhugaatti danda'amu miti jedha Tirast. Nama mana keessaniin ala ta'e waliin kan saalqunnamtii raawwatan yoo ta'e, lakkoofsa michuuwwan jaalalaa qabaattan hir'isuun barbaachisaadha jedha. Yeroo ammaa kana keessa ammoo mallattoowwan Covid-19 ofirratti ykn michuu keessanirratti argitan jiraannaan adda of baasuu hin dagatiinaa. Yoo nama haaraa waliin kan michoomtan ta'es mana isaa/ishee keessaa namni mallattoo Covid-19 qabu ykn dhibeen kun irratti argame jiraachuu isaa gaafadhaa. Vaayirasichi karaa saalqunnamtii ni daddarbaa? Koronaavaayirasiin karaa hancufaa/gororaa, furrii ykn hangasuun nama vaayirasichaan qabamee wayita dirra waanta jajjabarra qubatu namatti daddarsa. Dr Aleeks Joorji vaayirasichi tarii yeroo wal dhungatanitti hancufaan akka daddarbuu danda’u beekna jedhaniiru. Ogeessi kun waanti carraa vaayirasichi afaanirraa ykn harkarraa gara qaamaa saalaatti  ykn gara funyaaniitti dabarsu kamiyyuu carraa vaayirasichaa daddabarsuu dabala jedhan. Kanaaf jecha, dhaabbanni gargaarsaa kun akka wal hin dhungaanne, wayita saalqunnamtii maaskii godhachuu, fuulaafi fuulaatti walitti carraa gargaaralu hambisuu gorsa jedhan. Itti dabaluunis, vaayirasichi dhangala’aa sanyii kormaafi bobbaa keessattillee akka argarmu  kaasuun, wayita saalqunnamtii kondomiitti gargaaramuun akka gorfamu kaasan. Saalqunnamtii duraafi boodas harka sekondii 20f dhiqachuu ykn  alkoolii harka qulqulleessu fayyadamuu gorsaniiru.	https://www.bbc.com/afaanoromoo/oduu-53745079
sports	Piriimer Liigii Chelsii vs Arsenaal, Liiverpuul vs Tootenhaam walitti fiduun eenyutu eenyuun moa'ata?	"Tapha Piriimer Liigii dhum-torbee kanaatiin dorgommiiwwan hawwataman ni gaggeeffamu. Isaan keessaas kan Chelsiin Arsenaal waliin, Liiverpuul Tootenhaam waliin taasisan akkaan eegamu. Bara kana ogeessi BBC eenyu akka eenyuun mo'atu tilmaamu Kiriis Saatan hedduu milkaa'aa hin jiru. Bu'aawwan tapha baayyee akka inni tilmaameen ala, yeroo tokko tokko ammoo faallaa ta'ee argama. Fakkeenyaaf, tapha Liids Barnimaawoz bor taphatu tilmaamuun isatti ulfaateera. B﻿u'aan isaa kan fedhes ta'e taphoota guyyoota itti aanan lamaan taphataman eenyu, goolii meeqaan akka mo'u tilmaama isaa kaa'eera. I﻿sin ammoo kan isaa ilaalaatii tilmaama keessa kaawwadhaa of ilaalaa. ""Deeggartoonni Liids fi Barnimaawoz tilmaama ani kennuun gammadoo miti,"" kan jedhu Saataan kan miilanaa kana garuu cimina isaanii torban dabee dhimmee ilaaluun akka tilmaamu hima. Torban darbe Liids Liiverpuuliin 6-1 mo'amu jedhee tilmaamee ture. Garuu dubbiin faallaa taatee warri Liids Liiverpuul dirree isaa Anfiild deeggartoota isaa duratti 2-1 mo'atanii galan. Goolii lakkoofsisanii mo'achuu qofa osoo hin taane tapha irrattis cimina gaarii agarsiisanii ture. Saatan Barnimaawoz torban darbe Tootenhaamiin 2-0 dursuu danda'ee turullee dhuma irratti garuu 3-2 mo'amuu isaanii yaadachuun tapha boruu kanaan ammoo Liids akka mo'atu kaa'eera. Tilmaamaa: 2 - 1 Maanchester Siitiin taphataa isaa sarara fuula duraa Eerling Halaand sababa miidhamaatiin taphoota lamaan darban osoo hin hiriirsiin hafeera. Ta'us garuu Halaand jiraates jiraachuu baates Siitiin wanti mo'achuu isaan dhorku hin jiru jedha Saatan. Warri Fuulham tarii goolii lakkoofsisuuf yaaluu danda'u garuu karra warra Siitiin kan eegu Endersan waan ta'eef  isaan rakkisa jedha ogeessi kubbaa miilaa kun. Tilmaama: 3 – 0 Nootingihaam Forest torban darbe Arsenaaliin 5-0 mo'amuun booda leenjisaan garee kanaa Istiiv Kuuppar dandeettii dorgomaa ta'uu garee isaa kanarratti gaaffii kaaseera. Forest osoo Arsenaal waliin hin taphatiin dura Liiverpuuliin dirree isaarratti mo'atee ture. Dirree isaaniirratti Bireentifoord ni mo'atu jedhee akkan hin tilmaamne torban darbe Arsenaal garaa garummaa goolii baayyee akkasiin isaan mo'achuun isaa akkan shakku na taasiseera jedha. Warri Bireentifoord ammoo bara kana dirree isaaniitiin ala mo'atanii hin beekan. Kanaaf, kilaboonni kunneen qabxii wal qixata ta'een adda bahu. Tilmaama: 1 -1 Torban darbe Wolvis Bireentifoord waliin qabxii tokko qabatee ba'uudhaaf baayyee qabsaa'e. Wolvis sadarkaa dhumaa irratti argamus akka gareetti ciminni qaban laafeera jedhee hin yaadu. Maqaa isaa 'aartuu' jedhuun kan beekamu Diyaagoo Kostaa kaardii diimaatiin ba'uun isaatiin waan miidhamaniif kun warra Biraayitaniif carraa gaariidha jedheen tilmaama. Tilmaama: 0 - 1 Leester Siitiin amma sadarkaa gadiirra jira garuu fooyya'insas agarsiisaammoo jira. Torban darbe mo'amanillee Shaampiyoonaa bara darbee kan ta'e Maanchester Siitii hedduu dhiphisaniiru. Ta'us garuu Everten dirree isaarratti ni mo'ata jedheen tilmaama. Everten torbanoota muraasa dura Kiristaan Plaasiin akkuma mo'atan injifannoo kana Gudisan Paarkittis ni dabalu jedheen eega. Tilmaama: 2 - 1 Bara darbe keessa Arsenaal gara dirree Chelsii Istaanfoord Biriij deemee si'a lama mo'ateera. Si'a sadii walitti aansanii mo'atu jedhee garuu ni mo'atu jedhee hin yaadu. Arsenaal mo'achuun isaa Bukaayyoo Saakaa dirreetti deebiyuu isaarratti hundaa'a. Erga Girhaam Pooter gara Chelsii dhufanii as fooyya'insa agarsiisaa jiru. Torban darbe osoo hin eegamiin Biraayitaniin mo'amanillee amma Arsenaaliin ni mo'atamu jedhee hin tilmaamamu. Tilmaama: 1-1 Maanchester Yunaayitid dirree isaatiin ala ni mo'ata jedheen yaada. Eriik Ten Haag garee cimaa ijaaraa jira jedheen yaada. Viilaan torban darbe Niiwu Kasiliin mo'ameera. Torbana kana leenjisaa duraanii Arsenaal Unaayee Emiriin qacaratus Maan Yunaayitidiin mo'amuun isaa hin oolu. Tilmaama: 0 - 1 Eed Hawu Niiwukasil keessatti wanti gochaa jiru baayyee kan jaallatamudha. Gareen kun yeroo ittisanis cimoodha. Jifataan isaanii ga'umsa guddaa agarsiisaa jiru Kaalem Wilsan garee biyyaalessaa Ingilaand waliin waancaa kubbaa miilaaf gara Qaataa deemuu qaba jedheen yaadayyu. Warri Saawozhampitan garuu dandeettii dhaabbataa ta'e agarsiisaa hin jiran. Kana yeroo hndan hima, takka ba'anii takkaa ka'u. Fakkeenyaaf, tapha Arsenaal waliin taphatan irratti gara jalqabaa caalamanii turan. Gahumsa Saawozhampitan tilmaamuun rakkisaadha. Niiwukasil Yunaayitd garuu cimina gaariirratti argamu. Kanaaf, Niiwukasil dirree isaarratti deemee mo'atee gala. Tilmaama: 0 – 2 Taphni bara kanaa erga jalqabee kaasee kilabiin dirree ofiitiin ala hin mo'atiin jiru Kiristaal Paalaasidha. Paatiriik Veeraan gara warra West Haam deemee rikkardii kana ni foyyeessa jedhee hin eegu. West Haam taphda Maanchester Yunaayitid waliin taphataniin osoo qabxii hin qooddatiin ba'uun isaanii carraa hin qaban nama jechisiisa. West Haam taphaoota 6 dirree isaanii Landan keessatti argamurratti taasisan mara mo'ataniiru. Tilmaama: 2 – 1 Hiyuug-Miin miidhamuun warra Tootenhaamiif balaadha. Jifattoonni biroon biraa akka Richaalisan fi Kuluseviksii ammoo miidhamaan akka hin hiriirre dagachuu hin qabnu. Deeggartoota Tootenhaam wanti gammachiisu ani tapha kana Liiverpuul ni mo'ata jedhee tilmaamuukooti. Sababiin isaa ammoo yeroo hedduu Liiverpuul ni mo'ata jedhee yoo ani tilmaame bu'aan isaa faallaa waan ta'uuifha. Liiverpuul Chaampiyoons Liigii irratti gahumsa gaarii agarsiisaa Piriimer Liigii irratti garuu mo'amaa jira. Liidsiifi Nootinghaam Forestiin mo'amuun isaa ni yaadatama. Tootenhaam ammoo Saan jiraates jiraachuu baatus dursa lakkoofsisanillee hanga dhumaatti mo'achuudhaaf wanti carraaqan hin jiru. Kanaaf, tapha kanaan Liiverpuul ni mo'ata jedheen tilmaama, garuu faallaa isaas ta'uu danda'a. Tilmaama: 1 – 2"	https://www.bbc.com/afaanoromoo/articles/cek25pj9glvo
politics	Sudaan: Jeneraal Abdul Fattaah al-Burhaan mootummaa Sudaan ittaanu keessatti hin hirmaadhu jedhan	Ajajaan waraana Sudaaniifi kan fonqolcha mootummaa dhiheenya biyyattiitti gaggeeffame olaantummaan dursan, Janaraal Abdul Fattaah al-Burhaan ce'umsaan booda qaama mootummaa akka hintaane turtii Al Jaaziraa waliin taasisaniin himan. Kana malees Janaraalichi lammiilee fonqolcha mootummaa baatii darbe keessa gaggeeffame morman ajjeestan jedhu waakkataniiru. ''Mootummaa siivilii gahumsa qabutti aangoo kennuuf murteeffanneerra. Jiddu-galuumsa ce'umsicha guffachiisuu danda'an kamuu ittisuufis waadaa galla,'' jedhan. Koreen Hakiimoota Sudaan hiriirawwan mormii fonqolcha mootummaa gaggeeffame ilaalchisuun bahameen, yoo xinnaate namoonni 14 ajjeeffamuufi kanneen gara 300 ta'an ammoo miidhaan irra gahuu ibseera. Haata'u malee Janaraal al-Burhaan waraanni namoota nagaa akka hin ajjeefneefi kanneen ajjeefamanifis itti gaafatamummaa kan hin fudhanne ta'uu ibseera. ''Waraanni Sudaan lammiilee hin ajjeessu. Koreewwan qorannoo maal akka uumame beeksiisan jiru,'' jedhe. Akka gabaasa Al-Jaziraatti, ''Dhimmoonni siyaasa Sudaan danqaawwan qabaatanilleen, sa'aatiiwwan 24 itti aanan keessatti haala qoodinsa aangoo mootummaa ce'umsaa ilaalchisuun waliigaltee irra akka gahamu abdiin qaba,'' jechuun himaniiru Janaraal Burhaan. Rakkoo siyaasaa Sudaan keessa jiruuf furmaata barbaachuuf jilli Liigii Arabaa gara Kaartuumiitti imalee akka tures gabaafameera.	https://www.bbc.com/afaanoromoo/oduu-59203740
sports	'Liiverpuul maaliif Maanchister Yuunaayitidiin akka mo'uuf deeggaru beektaa?'- Marfii	Amma caalaa yeroon gara Anfiilditti deemuuf mijatu Maanchister Yuunaayitidiif kan jiru miti, jedha xabataan duraanii Liiver Puul Daanii Marfii. Sababiin inni jalqabaa akka durii deeggartootni dirree keessa hin jiran. Kan biraan ammoo Liverpuul sarar ittisaa irra miidhama taphattoota baay'ee qaba. Haatahu malee, booda kana gara galchii baay'ee lakkofsisuutti deebi'aniiru. Yeroo Maanchister Yuunaayitid ilaaltus,- Gahumsa gaariin taphachuu, taphoota mo'achuu fi Liiverpuuliin qabxii sadiin caalanii gara dorgommichaatti deemuu isaaniiti. Kanaaf isa durii caalaa ofitti amanamummaa guddaan dorgommii kanaaf dhiyaatu jedhamee eegama. Sababa koroonaavaayirasiin deeggartoota malee kubbi miilaa itti fufus tapha akka kanaa cimaan deeggaraa malee gaggeeffamuun isaa waan addaati. Sadarkaa isaan lamaan amma Piriimer Liigii irratti qaban yoo hafeyyuu Maanchister Fi Liiverpuul morkii seenaa adda tahe qabu. Kana irratti kilebootni lamaan liigicha keessaa sadarkaa 1ffaa fi 2ffaa irra jiraachuun isaa ammoo dorgommicha akka abidda irratti boba'aa naquu taasiseera. Tarii ani deeggaraa Liiverpuul tahee morkii kilaboota lamaanii hundaa beekee waanan guddadheef tahuu danda'a. Garuu yeroo tapha akkasii taphannu torben dorgommichatti geessu miira addaa qaba ture. Shaakala irrattis namni kamiyyuu garee taphattoota filatamaniitti dabalamuuf jecha morkii hundaa taasisa ture. Gaafa taphni gahu miirri dirree keessa jiru fedhi deeggartoota qofa tapha guddaa waggicha keessa gaggeeffame tahuu isaa waan sitti himu qaba. Maal akka tahe hubachuuf muuxannoo isaa argachuu qabda. Miirrii fi dhiibbaa inni taphattoota irratt qabus jechootaan ibsuuf ni ulfaata. Anaaf miira ajaa'ibaa kenna. Garuu taphni Dilbataa kun deeggartootni bakka isaanii waan hin jirreef isa barame irraa adda taha. Liiverpuul dirree isaa irratti deeggartoota malee taphachuun rikardii gaarii qaba. Tahus garee morkataaf faaiydaa xiqqoo waan qabu natti fakkaata. Maanchister kan amma gahumsa guddaa irra jiruuf ammoo ofitti amataa guddaa waan kennu natti fakkaata. Leenjistootni lamaan taphattoota filachuuf carraa bal'aa kan qaban tahus Soolshaayer harka caalaa filannoof carraa taphattoota bal'aa qaba. Kiloop ittisa irratti Yoel Matipin Faabiniyoo waliin taphachiisuuf miidhama irraa bayyaannachuun tapha kanaaf gahaa tahuu Matip eegaa jira. Yoo kuni hin taane garuu Kiloopp garee guddattotaa keessaa nama tokko ykn ammoo Yoordan Hendersan sarara ittisaa irra taphachiisuu danda'a. Kanaaf sababa guddaa kan tahe taphataa cimaan Liiverpuul Virjil Vaan Daayik fi Joy Gomez miidhamuu isaaniiti. Soolshaayer filannoo bal'aa qabaatus sarara gidduu irra garuu bakka filannoo taphattootaa irratti murtoo isa barbaadudha. Pool Poogbaan Nemaniyaa Maatich waliin Kibxata darbe haala gaariin taphate. Skot Toominee fi Fireed ammoo taphoota gurguddoo irrattibara kana filannoo jalqabaa leenjisichaa turan. Man Yuunaayitid yoo tapha kana mo'ame deeggartoota kilabichaa irraa dhugumaan qeeqa guddaan isa mudata. Isa kaan caala kana mo'achuu isaa barbaadu. Garuu taphattootni isaa gahumsa gaarii irra jiru. Gareen lamaan jalqaba of eeggannoo yaada jedhu dhiisuun bilisaan taphatu jedheen yaada. Taphni kun akka isa duraan Maanchister Siitii fi Yuunaayitid waliin taphatanii sana hin tahu. Taphni sun baayyee nama jibbbiiisa ture. Liiverpuul gahumsa guddaa irra tahuu isaa kan itti mirkaneessuu fi Maanchister ammoo morkataa cimaa bara kanaa tahuu isaa kan itti ilaalu taha jedheen yaada. Garuu ammas Liiverpuul waan mo'atu natti fakkaata. Ana keessaa miirri jaalalaa fi deeggarsaa Liiverpuul akka dubbatu beekamaadha. Tapahataa cimaan Maanchister Yuunaayitid Buruunoo Fernaandez morkataan kee yoomiyyuu gahumsa kee irra akka jiraatu hin barbaaddu. Kanaafuu Liiverpuuliin mo'achuuf taphanna jedhe. Erga Aleeksi leenjisaa Man Yuunaayitid tahee hojii eegalee  waan caawwan 13 yoo mo'atu Liiverpuul waancaa Piriimer Liigii mo'atee hin beeku ture. Turtii waggaa 30 booda Kilooppi jalatti waan caa Piriimer Liigii mo'achuu danda'an. Sir Aleeksi Fergusan waan hundumaa mo'achuuf jalqaba Liiverpuul mo'achuu qabna ejjennoo jedhan qabu ture. Manguddoon ganna 79 Fergusan tibbana turtii leenjisaa duraanii Liiverpuul Keenii Daagilish fi leenjisaa garee biyyaalessaa Ingilaandi Gaare Saawuzgeet waliin taasisan irratti gahumsi Liiverpuul dhiyeenya kanaa ''bagan soorama bahe na jechisisa'' jedhan. Leenjistootni kunneen qorannoo dhibee sammuuf kan oolu deeggarsa walitti qabaa turan. Maanchister Yuunaayitid walumaagala waancaa 20 yoo mo'atu Liiverpuul ammoo 18 mo'ateera.	https://www.bbc.com/afaanoromoo/oduu-55687634
health	Covid-19: Miseensonni paarlaama Firaansi murtee talaalliirratti dabarsaniin ajjeechaan doorsifamaa jiru	Miseensonni Paarlaamaa Firaansi hedduun erga lammiileen biyyattii talaallii hin fudhatin jiran hawaasa keessa socho'uurraa akka ugguraman yaada dhiyeessaniin booda doorsisni ajjeechaa baay'inaan isaan qaqqabaa jiraachuu himatan. Mootummaan biyyattii namni kamuu bakka hawaasa itti walga'uu fi geejjiba keessatti ragaa talaalliisaa agarsiisuu akka qabu gochuuf yaada qaba. Wiixineen seeraa kun torbee kana keessa filannoodhaan mirkaneeffamuuf jira, garuu hagasittuu kanneen talaalliirratti rincican akkaan mufachiiseera. Biyyoota Awurooppaa keessaa Firaansi lakkoofsa namoota talaallii Covid fudhataniin jalqabarra jirti. Ga'eessota biyyattii keessaa dhibbeentaa 91 kan caalan talaallii fudhachuu mootummaan biyyattii ibseera. Miseensa paartii- centre-right Agir kan taate Agnès Firmin Le Bodo sababa wiixinee talaallii irratti ba'e deeggarteef qofa namoonni si ajjeesna jechuunakka ishee doorsisan tiwiitarii irratti barreessite. Ofiisheetii ogeettii qorichaa kan taatee fi namootaaf talaallii Covid kennuun kan beekamtu Aadde Firmin Le Bodo, ''walumaagalatti dimokiraasiin keenya qormaata keessa jira,'' jette. Doorsisa irra ga'aa jiru poolisiitti akka beeksistee fi waa'ee talaalliirrattimmoo duubatti akka hin jenne ibsiteetti. Miseensi paarlaamaan kan biraan , Naïma Moutchou doorsisi walfakkaataan irra ga'uu ergaa karaa email itti ergame suuraa kaasuun ragaa agarsiiseera. Wiixata kaleessaa Ministirri Fayyaa biyyattii  Olivier Véran walga'ii paarlaamaa kanarratti doorsisa miseensota paarlaamaarra ga'aa jiru akkaan akka balaaleffatan ibsanii, kanneen faallaa talaallii dhaabbatan ammoo akka irraa of qusatan dhaaman. Ministirri dhimma biyya keessaa Gérald Darmanin hanga wiixineen kun mirkanaa'utti poolisiin miseensotaaf eegumsa cimaa taasisa jedhan.	https://www.bbc.com/afaanoromoo/oduu-59856553
sports	Uffanni kubbaa kachoo Obaamaa fi Jordaan gatii rekordii ta'een gurguraman	Huccuun taphataa beekamaa NBA Maayikil Jordaaniifi Baaraak Obaamaa yeroo kubbaa kachoo uffatan, gatii rekoordii haaraa ta'een Los Anjalasitti caalbaasiin gurguraman. Sadariyaan Jordaan lakkoofsa 23 qabu, gaafa inni kilaba Chicago Bulls'f 1984tti mallatteesse uffatee taphate, doolaara 320,000 yookaan Birrii Itoophiyaa miiliyoona 12 ol gurgurame. Sadariyaan Obaamaa wayita garee Mana Barumsaa Punahou'f keewwatan ammoo, doolaara  $192,000 yookaan Birrii Itoophiyaa miiliyoona 7.3 tahun gurgurame. Kunis uffata ispoortii mana barnootaa sadarkaa lammaffaaf gatii rekoordii tahedha. Bara dabres sadariyyaan mana barumsaatti uffatan biraa $120,000tti gurguramee ture. Dhaabbanni caalbaasii Julien's Auctions akka jedhutti, Aabba Obaamaan uffata kana 1979tti kan uffatan yogguu tahu, lakkoofsi isaallee 23 ture. Gaafas gareen Obaamaa dorgommii kubbaa kachoo kutaa biyyaa Hawaii injifataniiru. Jaalalli Obaamaan kubbaa kachoof qaban jireenyasaanii hundatti waliin as gaheera. Kitaaba haarayaa maxxansan A Promised Land jedhu keessattis dhimma kana kaasan. Garee kubbaa kachoo intala isaanii Saashaa wayita leenjisaa turanitti, maatii garee morkataarraa qeeqni yookaan yaadni kennameef. Innis garee intalasaatiif faayidaa olaanaa kennaafi jira kan jedhu ture - kanaanis leenjisummaa isaanii dhaaban. Ispoorteessaan biliyoonera jalqabaa tahe Maayikil Jordaan, 1990'oota keessa garee Chicago Bulls waliin tahuun chaampiyoonaa NBA jaha mo'ateera. Dokumentariin 'The Last Dance' jedhuufi waa'ee milkaa'ina garee kanaa agarsiisu, Netflix gubbaa haalaan daawwatamaa ture. Dokumentarii kan keessatti Pireezidant Obaamaan namoota afgaaffii kennan keessaa tokko turan: ''Maayikil Joordaaniifi gareen 'Bulls' aadaa jijjiiran,'' jedhan. Rekordiin amma dura tisheertii Jordaan ''lakkoofsa 23''f baafame doolaara 288,000 ture - ji'a Waxabajjii keessa. Caalbaasii si'anaarratti wantoota dhiyaatan keessaa, tisheertiin taphataa beekamaa Lebron Jeemis irratti mallatteesse $128,000'n gurgurame. Kana malees tishertiin taphataa beekamaa NFL Colin Kapaernick uffatee San Francisco 49ers'f yeroo jalqabaaf ittiin taphates, gatii rekordii $128,000 baaseera. ALA 2016tti, Kaappernik loogii sanyiirratti hundaa'e mormuun mallattoo ta'eera. Gaafas taphataan kun, wayita faaruun alaabaa Ameerikaa wayita faarsamu, dhaabbachuu didee jilbeenfate. Ergasii mallattoon kun diddaa agarsiisuus ooleera.	https://www.bbc.com/afaanoromoo/oduu-55205401
health	Firaansitti 'warri qullaa deemuu jaallatan' Covid-19 akka tatamsa'u gochaa jiru	Awurooppaatti namoonni ilaalcha namni akkuma uumametti qullaa isaa deemuu qaba jedhu deggaran hedduun ganna ganna Rizoortii biyya Firaans Cape d' Agdi  jedhamutti wal gahuu filatu. Namoonni hariiroo hawaasummaa gara garaafi saalqunnamtii gareen raawwatamu keessatti hirmaachuu jaallatan kuma kudhatti lakka'amanis bakka kana filatu. Barana garuu weerarri koronaavaayirasii namoota mala jireenyaa akkasii kana jaallatan kanneeniif akka hin mijoofne taasiseera. Sababni isaammoo Firaansitti namoonni  koronaavaayirasiin  qabaman dabalaa jira. Guyyaatti biyyattiin namoota 7,000 haaraa qabaman galmeessuu eegalteetti. Kibba Firaans, giddu-gala namoota qullaa deemuu deggaran ta'an 'Hérault fi Keep d' Agdi jedhaman keessatti  weerarri vaayirasii caalatti hammaateera. Bakkeewwan kanneen namoonni 'waan mara gochuun of gammachiisuu' jedhutti amananis biyyoota Awurooppaa biroorraa ni deemu. Ministeerri fayyaa biyyattii qoranoo koronaavaayirasii bakka namoonni qullaa deemuu jaallatan itti deddeebi'an kanatti gaggeesseera. Haaluma kanaanis namoota 800 giddu-gala qullaa itti bashanannan keessaa qorataman keessaa %30 isaaniirratti koronaavaayirasiin argameera jedheera. Rizoortii 'mandara namoota qullaa' jedhamuun beekamutti bakki hiriyoonni gareen  mana shubbisaatti wal arganii qabu. Cape d'Agde tti namoonni wal bira qaqaxxamuru. Bakka kanatti ''namni hunduu guyyaa guutuu qullaa walitti dhiyoo jira,'' jedhee warra gareen saalqunnamtii bakka kanatti hirmaatan keessaa tokko wayita BBCtti himu. Namoonni achii dhaqan hundi garuu warra hiriyoota wajjin saalqunnamtii raawwatan barbaadu deeman miti. Kanneen bakka callisa qabu filataniille jiru. 'Hundi keenya waan as dhufneef beekna' jedha namtichi kun. Osoo weerarri koronaavaayirasii hin mudatiin dura  gannaa yeroo daawwattoonni heddummatan hanga namoota 45,000 guyyaatti bakka qullaa deeman kana dhaqaa ture. Namoonni kun baayeen isaanii hanga torban tokkotti mana kireeffatanii turu. Maqaa akka Baabiloon, Kupiid ykn Eden jedhamuun kireeffatu ture. Hagayya darbe hoteela mandara  namoonni qullaa deemuu jaalatan keessatti argamu tokkotti hojjattoonni  hoteelicha vaayirasiin qabamuun mirkanaa'ee ture. Abbaan hoteelichaas namoonni osoo waliirraa hin hiiqiin walitti qabamusaaniille amaneera. Hoogganaan rizoortii kanaa Deevid Masellaa jedhamu akka ibsutti, keessummoonni qullaan harki 40'n biyyoota alaarraa gara sana dhufuu jedha. Baayyeen isaanii Nezerlaandiifi Jarmaniirraa dhaqu, kaanimmoo Xaaliyaaniifi Biritiishirraa dhufu jedhe. Qondaaltonni fayyaa Firaans baayyinni  namoota rizoortii 'Cape d'Agde' keessatti vaayirasichaan qabamanii kan naannoo sanaa dachaa afuriin akka caalu ibsaniiru. Namoota qabaman keessaa garuu wal'aansa hospitaalatti kennamu muddamaan namni barbaachisu isaan keessa hin jiru jedhu ogeeyyiin fayyaa. Barana garuu sababii weerara dhibeetiin iddoo kana dhaquurraa namoonni hedduun of qusataniiru. Mandara kanattis maaskii keewwaachuufi walirraa hiiquun dirqama ta'us, warri gareen ta'anii dabarsuu filatan garuu hin simatan. Mandara kanatti qophaa turunillee akka ulfaatu kanneen himan jiru. Dargaggoonni  baay'inaan walitti qabamuun weerara vaayirasiif of saaxilanii walitti qabamu. Manneen shubbisaa namoonni keessatti walitti qabaman sababii kanaan cufamanillee jiru. Suuqii huccuu waggoota 30'f naaannichaa kan qabu Filiip Bariiw dinagdee hojjatoota qacaree 800 keessa 300 hojiirra buqqa'uufi hojii daldalaasa harka 80 dhabamuu hime. Walumagalatti amma miirri gammachuu naannicha akka hin jirrelleefi hojiiwwan bizinasii naannichatti argaman biroos sababa weerara vaayirasichaan walqabatuun miidhamuu dubbatera.	https://www.bbc.com/afaanoromoo/oduu-54006320
health	'Haatikoo HIV akkan qabu osoo natti hin himin duute'	Maatiin tokko tokko Keenyaa keessatti iccitii isaanii osoo hin dubbatin du'u. Kunimmoo, waan ijoolleen isaanii dhagahuu qaban fa'i. Biriyaan Omondiin HIV waliin kan dhalate yoo ta'u waggaa 10 irraa eegale qoricha hamma guddina vaayirasichaa dhorku  'anti-retroviral (ARV)' jedhamu liqimsaa jira. Haa ta'u malee, yeroo umuriin isaa 14 taheefi harmeen isaa du'ani ture qoricha maalii akka liqimsaa ture kan bare. Yeroo ammaa umuriin isaa 22 dha. Garee mana amantaa tokko waliin rogeessa HIV ta'un hojjetaa jiras. Yeroo ijoollee ture baay'ee akka dhukkubsataa ture yaadata. ''Yeroosi mana yaalaatti qoratame HIV akkan qabu baree qoricha fudhachuu eegale. Haa ta'u malee, harmeen kiyya maaliif qoricha akkan liqimsu natti himtee hin beektu.'' Harmeen isaa erga du'ani booda adaadoo isaanii waliin osoo jiraatuuti ollaafi hiryyoonni isaa quba itti qabu kan eegalan. Maatiin yeroo hundaa ijoolleen isaanii daa'imman HIV qaban waliin akka hin taphanne dhorku. Dargaggoofi ga'eessonni biyyoota Sahaaraa gadi keessa HIV'dhaan qabaman of beeksisani jireenya itti fufanis, kanneen dhukkuba kana waliin dhalatan garuu of dhoksu. Dhukkubsattoonni muraasni qoricha isaanii dhoksaan liqimsu. Omondiinis qorichoota isaa galgala galgala liqimsa. Winii Orendee, 27, yeroo umuriin ishee 12 ta'e ture HIV qabaachuu ishee kan barte. Yeroos guddaa rifatttee turte. Doktorichi harmeen ishee HIV'dhaan akka duute beeka. Kanaaf, qorannoo HIV isheef taasisu barbaada. Qorannoo booda garuu akka HIV qabdu barte. ''Umuriikoo sanatti, baay'ee yaadda'een ture. Saal qunnamtii raawwadhee hin beeku. Akkamitti HIV qabaadhe?'' jechuun of gaafatti. Kan rakkoo itti hammeesse immoo ijoollee warra isaanii keessaa quxisuunis ta'e kan vaayirasiin qabe isheedha. Kunis baay'ee akka ishee hube dubbatti. Hanga mana yaalaatti deddeebite yaalamtutti bu'aa qorannoo sana fudhachuun ishee dhibee ture. Gaafa tokko tokko barumsa irraa haftee yaalii akka taasistu Doktorri ishee daarektara mana barumsichaaf himee ture. Haa ta'u malee, barsiisonni barani boodarra manni barumsaa guutuu akka isheen vaayirasii HIV waliin jiraattu dhagahani. Sababa kanaanis, of ajjeesuuf yaaddees turte. Kanneen duula kana gaggeessan daa'imman waa'ee fayyaa isaani ijoollummaatti keessumaa umuriin isaanii 9 -11 gidduutti dhagahu akka qaban himu. Kanaan achi jireenya fuulduraa isaanii irratti rakkoo fida jedhu. Omondiin garuu harmeen isaa itti himu baattus itti hin gaddine. Sababni isaas anaaf jetteeti jedhee yaada. Hanga ilaalchi hawaasaa jijjiiramutti kanneen HIV waliin dhalatan sodaa keessa jiraatu jedha.	https://www.bbc.com/afaanoromoo/oduu-48850744
politics	Obbo Galaasaa Dilboo jaallan qabsoo isaaniin akkamiin ibsamu?	Hayyu dureen Adda Bilisummaa Oromoo duraanii Obbo Galaasaa Dilboo kan duuti isaanii Bitootessa 31, 2022 dhagaahame ''qabsaa'aa jabaa, obsa guddoo qabu ture'' jedhan jaallan qabsoo isaanii. Obbo Leencoo Lataafi Obbo Araarsoo Biqilaa du'aan boqochuu Obbo Galaasaa Dilboo ilaalchisee yaada BBC'f kennaniin, Obbo Galaasaan qabsaa'aa gameessa obsaafi hubannoon beeekamaniidha jedhan. ''Galaasaa ABO waliin bu'uuressine. Inni dirree bahaatti gaafatamaa ture, animmoo dirree dhiyaattin gaafatamaa ture. akkanitti quba walqabna'' jechuun akkamiin akka wal baran Obbo Leencoon himan. Sana booda yeroo mootumaa ce'umsaa ijaaruuf gara Finfinnee dhufan Obbo Galaasaan ''alaqaa koo ture. Dhiyeenyatti walbeekna'' jedhan. ''Waayee qabsoo baay'ee dhiphata ture, waa'ee uummataa yeroo hundumaa kaasa ture. Ammas hanga lubbuun isaa dabartutti waanuma uummataa hojjechaa ture'' jedhu obbo Leencoon waayee amala addaa obbo Galaasaa yoo dubbatan. Harargeetti dorgomanii mana maree bakka bu'oota Uummataa keessatti dhuunfaan teessoo kan qaban Obbo Galaasaan, uummata isaan filate waliin wal-arguuf Harargee turanii deebi'anii guyyaa lama gidduutti lubbuun isaanii darbuu obbo Leencoon himaniiru. ''Rakkina onnee kana durumayyuu qaba'' qaba kan jedhan obbo Leencoon, sababni du'a isaaniis rakkoo fayyaa onnee kana akka ta'uu malu himaniiru. ''Baadiyyaa bu'ee rakkoo uummataa dhagahuu, cinqaa dhagahuutu itti jarjarse natti fakkaata'' jedhu. Qondaalli ABO kan biroon Obbo Araarsoo Biqilaa ALA bara 1978 dirree qabsootti walbaruu himanii, Harargee, Arsiifi Baalee keessa qabsoof socho'aa akka turaniifi murannoofi obsi isaanii adda ta'uu BBC'tti himan. ''Uummatni Oromoo jabaatee of beekee, mirga isaatiif falmatu murannoo fi abdii guddaan nama hojjechaa ture.'' ''Uummata Oromoof gaafa tokko ifti ni baati'' jechuun bara dukkanaa sana keessa nama abdii horu turees jedhu. ''Oliinis gadiinis biyyi ollaas diina yeroo ture qabsoon Oromoo danqamtee rakkina hamaa keessa yeroo galtetti, takkaa abdii hin kutanne guyyaa tokko wayitti ni baana, haa hojjennu ofii dabarree dhaloonni dhufu ifa xiqqoollee taatu arguu qaba jedhee murannoo akkasiin beekama.'' Bara 1981 wayita hoogganni olaanaa ABO qabsoof osoo socho'anii ajjeefamanii booda hanga bara 1989 korri sabaa ABO lammaffaa gaggeeffamu miidhama xiinsamuu dhaabicha mudateefi qaawwa hooggansaa ture duuchuun gaheen taphatan olaanaa ta'uu obbo Leencoofi Araarsoon ragaa bahu. ''Jaallan Shinniigaatti wareegaman namni bakka bu'ee akka dura taa'aa dhaabaatti dhihaafi bahatti gaggeessaa ture isa,'' jedhu obbo Araarsoon. ''Seenaa qabsoo ABO keessatti kora sabaa dirree bahaatti gaggeeffamee namni jalqabaa hayyu duree jedhame Galaasaadha'' jedhu obbo Leencoon. Obbo Galaasaan bara 1955 Naqamteetti dhalachuufi maqaan dhalootaan maatiin baasaniif Yohaannis Bantii akka ta'e obbo Leencoon ni yaadatu. Obbo Galaasaan bakka itti dhalatan irra baha Oromiyaatti baddaafi gammoojjii keessa uummata qabsaa'aniif waliin hariiroo gaarii waan qabaniif irra caala beekamuu jedhu obbo Araarsoonis. Qabsoon isaanii irra hedduun gara Baha Oromiyaa naannoo Harargee waan ta'eef, irra caalaatti kan beekaman gara Harargeettidha. Qabsoofi jiruu baqaa biyya ormaa waggoota hedduun booda waggoota sadii dura erga biyyatti deebi'anii filannoo waliigalaa bara darbe gaggeeffameen Harargeetti teessoo paarlaamaaf dorgomanii injifatan. ''Gaaffiin qabsoo Obbo Galaasaas kan hunda keenyaas hin deebine garuu itti dhiyaachaa jirra'' jedhu obbo Leencoon. Jaallan qabsoo, maatiifi uummata Oromoof jajjabina kan hawwan jaallan qabsoo obbo Galaasaa, qabsoon Oromoo bakka amma gahe kanaan gahuuf aarsaa guddoo kaffalaniin yaadatamu jedhu obbo Araarsaan. Obbo Leencoonis gama isaaniin Oromoon addatti erga lubbuun darbee walfaarsa jedhanii qoodni obbo Galaasaan qabsoo Oromoo keessatti bahan akkaan guddaa ta'uus dubbataniiru. Gaggeessaa gameessa qabsoo Oromoo obbo Galaasaa Dilboof koreen hundaaye ibsa kenneen awwaalchi obbo Galaasaa Bataksaana Kaatediraali Qulqulluu Sillaaseetti Sanbata xiqqaa dhufu Ebla 2, 2022 akka raawwatu ibseera.	https://www.bbc.com/afaanoromoo/oduu-60931157
health	'Prime editing': Mudoon qaccee sanyii harki 89 sirrachuu danda'u	Saayinitistootni Ameerikaa mudoon qaccee sanyii dhibeewwan garaagaraaf sababa ta'u harki 89 teeknoolojii haaraa 'prime editing' jedhamuun sirrachuu danda'aa jedhan. Teeknoolojii haaraan kun koodiiwwan qaccee sanyii irra deebi'ee tooraan naquu waan danda'uuf ''genetic word processor'' jedhamuunillee beekameera. Teeknoolojiin kun caaseffama qaccee sanyii kanneen dhibeewwan akka aniimiyaa fidan dabalatee laaboraatorii keessatti sirreessuu danda'a. Gareen Inistitiiyuutii Brood, teeknoolojiin kun ''hojiirra oolchuuf mijataa fi ifa dha, haata'u malee qorannoon kun reefu jalqabbiirra jira'' jedha. 'Prime editing' damee qaccee sanyii gulaaluun teeknoolojii haaraa saffisaa ajaa'ibaan dhalateedha. Qacceen sanyii keenya qajeeltoo (instructional manual) guddinaafi hojmaata qaama keenyaati. Salphaatti seeliiwwan keenya hunda jechuudha. Qaccee sanyii gulaaluun, qo'annooowwan saayinsaawaa hammayyeessuutti jira. Teeknoolojiin qaccee sanyii gulaalu kun dawaa dhukkubootaaf argachuu gara sadarkaa olaanaa tokkootti ol guddisa jedhameeetis abdatama. Haata'u malee daa'imman qaacceen sanyii isaanii gulaalameef erga dhalatanii booda ittisa HIV waliin walqabatee gaaffiiwwan safuufi naamusaa(moral and ethical) gurguddoo kaasisa jedhameera. Teeknolojii qaccee sanyii gulaalu kana keesatti wantoota ajaa'ibsiisoo jiran keessa tokko teeknoolojii 'Crispr-Cas9' yoo ta'u, qaccee sanyii namaa sirriitti ilaalee bakka sirrii ta'e adda baasuun akka maqasiitti iddoo lamatti mura. Dandeettiin teeknoolojii waggaa sagala dura kalaqame kanaa, qaccee sanyii gulaalaaluuf bu'uura gaarii ta'eera. Bu'uurrii cimaan kun kaahamus, adeemsi gulaallii yeroo mara milkaahaa ta'uu dhaba, bakki itti kutames dogoggoramuu mala. Sababoonni lmaan kun ammoo teeknolojii kana waldhaansa fayyaaf itti fayyadamuuf rakkisaa taasisaniiru. Teeknoolojiin 'prime editing' garuu hanqinoota kana furee hojicha ni milkeessa abdii jedhu horeera. Qorannoon 'the journal Nature' tokko 'prime editing' fayyadamuun kutaalee qaccee sanyii keessaa baasuufi itti galchuun milkaaheera. Qo'attoota keessaa tokko kan ta'an Dr. Daaviid Liyuu '' warreen qaccee sanyii gulaalan kana akka word processors'tti ilaaluu dandeessa, taartiiba qaccee sanyii isa sirrii argachuun bakka buusuu danda'uu'' jedhan. 'Prime editing' akka Ctrl-F tuquun kutaa jijjiiruun barbaadame barbaaduu, achiis Ctrl-C fi  Ctrl-V cuqaasuun ammoo qaccee sanyii barbaadamu fudhatanii bakka jijjiiramuu qaburra kaahuu akka jechuuti. Teeknoolojiin kun tartiiba koodii qaccee sanyii laaboraatooriitti hojjetame kan qabu yoo ta'u, gaheewwan gurguddoo lama, bakka gulaalamuu feesisu adda baasuun jijjiirama gochuuf barbaadame raawwachuuf gargaara. Hojiin kun Inzaayimii kutaa qaccee sanyii qophaayee jiru gara isa jijjiiramuu maluutti geessuun hojjetama. Teeknolojiin 'prime editing' qo'attoota MIT Inistitiyuutii Broodii fi Harvaardiin kalaqame. Koodiin qaccee sanyii dhala namaa bu'uuraalee afur adenine, cytosine, guanine and thymine kan jedhaman kan qabu yoo ta'u isaan kun qubee jalqabaa isaaniin (ACGT)adda bahanii beekamu.  Koodii qaccee sanyii dahla namaa bu'uralee qaccee sanyii kanaa walumatti biiliyoona sadii ta'an irraa ijaarama. Adeemsa gulaallii kan keessatti dogoggoorri jijjiirraa bu'uuralee afran kanaa dhibee seeliif sababa ta'a. Prime editing dogoggoroota laaboraatorii keessattii uumamaniin dhibeewwan mudatan kan sirreessu yoo ta'u. Qacccee sanyii namaa gulaaluun dhukkuboota daddaddarbuu qaccee sanyiin dhufanis ittisuu danda'a. Caaseffamni qaccee sanyii 75,000 ta'an kan dhala namaa dhibeef saaxilan jiraachuu kan dubbatan Dr. Liyuu, 'prime editing' dandeettii harka 89 caaseeffamoota kana yaaluu qabaa jedhan. Harki 11 kan hafe caaseffama qaccee sanyii koppii goodhaman yookan ammoo cirumaa kan badan yoo ta'e kan dhalatuu dha. 'Prime editing' saayinsii 'molecular life-sciences' jedhamu keessatti qaccee sanyii gara fedhanitti jiijjiiruuf fedha jiru keessatti jalqabbii gaariidha jedhan Dr. Liyuun.	https://www.bbc.com/afaanoromoo/oduu-50135440
politics	Waldhibdee Tigraay: Komishiniin mirga namoomaa nageenyi lammiilee nagaa akka eegamu gaafate	TPLF buufata waraanaa Izzii [ajaja] kaabaa irratti haleellaa raawwate jechuun MM Itoophiyaa Abiy Ahmad humni waraanaa TPLF irratti tarkaanfii akka fudhatan ajajaniiru. Kana hordofee naannichi to'annoo humna waraanaa jala kan galu taha. Labsiin yeroo muddamaas naannicharratti labsameera. Qaamoleen lameen akkuma wal-gaarreffatanitti jiru, sababa kanaanis uummanni yaaddoo keessa galeera. Komishiniin Mirga Namoomaa Itoophiyaa haala nageenyaa naannoo Tigiraay fi naannolee kaanii akka itti dhiyeenyaan hordofaa jiruufi isa yaaddesse hime. Komishinarri ol-aanaa Komishinichaa Daani'eel Baqqalaa ''humnootni nageenyaa federaalaa fi naannolee nageenyi lammiilee nagaa fi mirgi namoomaa isaanii yeroo hundaa kabajamuu isaa mirkaneessuu qabu'' jedhan. Dhaabbati mirga namoomaaf falmu Amnastii Intarnaashinaal dhiittaan mirga namoomaa akka hin mudanne waamicha dhiyeessuun ibsa baaseera. Dhaabbatichatti daarikterri naannoo Bahaa fi Kibba Afrikaa Depiroosee Mucheenaa haala naannicha keessa jiru ilaalchisee akkas jedhan. ''Humna waraanaa erguun wal dhabdee mootummaa federaalaa fi naannoo Tigiraay hammeessuu qofa osoo hin taane, lubbuu namoota baay'ee balaa irra kan buusuu fi sarbama mirga namoomaa Itoophiyaatti raawwatuuf yaaddoo guddaadha.'' Seerotni idil-adunyaa mirga namoomaa naannoo Tigiraayi keessatti akka kabajamaniif qondaalota mootummaa federaalaa Itoophiyaa fi naannoo Tigiraayiif waamicha taasifna. Yoo wanti ajjeechaa lubbuuf saaxiluu fi miidhaa qaamaaf saaxiluu hin jiraanne humna akka malee fayyadamuu irraas of qusachuu qabu,'' jedhan. Dabalataan Amnastii Internaashinaal tajaajilli inteneetii fi bilbilaa naannoo Tigiraayii adda citee ture akka deebi'uuf gaafateera. ''Tajaajilli Interneetii fi bilbilaa naannoo Tigiraayi adda cite deebi'uun namootni wal qunnamuu qabu, kun mirga yaada isaanii bilisaan ibsachuuti, akkasumas haala kabaja mirga namoomaa naannicha keessaa hordofuuf gargaara'' jedhe dhaabbatichi. Sadaasa 4 bara 2020 ministirri muummee Itoophiyaa Abiy Ahmad naannoo Tigiraay keessatti oppireeshinii akka gaggeessan humna ittisa biyyaaf ajaja dabarsan. Kunis TPLF buufata waraanaa ajaja [Izzii] Kaabaa Maqalee keessa jiru haleele jechuuni. Ministirri Muummee Abiy TPLF ji'ootaaf hookkara fi waraana kaasuuf dhaadachaa ture jechuunis himataniiru. ''Haleellaa ganama kana raawwateen sararri diimaan dhumaa amma darbameera. Kanaaf mootummaan federaalaa tarkaanfii fudhachuuf dirqameera jedhan.'' kaleessa ganama. Naannoon Tigiraay sochii geejibaa lafarraas tahe qilleensarraa gara naannoo isaaniittis tahe naannichaa bahuuf taasifamu yeroof dhaabuu ibseera. Manni Maree Ministeerotaas kaleessa wal gahii gaggeessuun naannoon Tigiraay labsii yeroo muddamaa ji'a jahaa jala akka galtuuf murteessaniiru. Kun humni waraanaa tarkaanfii barbaachisaa tahe bu'uura seeraan akka fudhatuuf isaaf eeyyama jedhame.  Tajaajilli Interneetii fi bilbilaas naanoo Tigiraay keessatti adda citee ture. Hariiroon mootummaa federaalaa fi naannoo Tigiraay hammaachaa dhufuun amma sadarkaa yaadessaa waraanaa kana irra gaheera.	https://www.bbc.com/afaanoromoo/oduu-54820964
politics	Damee walitti dhufeenyi Itoophiyaafi Keenyaa irratti laafe	Walitti dhufeenyi Itoophiyaafi Keenyaan gama diinagdeen qaban fageenya hariiroo biyyoonni lamaan tolfatan waliin yeroo ilaalamu xiqqaa akka ta'e qondaaltonni biyyoota lamaanii himan. Walitti dhufeenyi Itoophiyaafi Keenyaa osoo biyyattiin walabummaa hin argatin dura eegale. Haa ta'u malee, waggaa 55 dura ture dhagaan bu'uuraa imbaasii Itoophiyaa kan ka'ame. Lammiileen biyyoota lamaanii yeroo biyya kaanitti imalan VISA malee akka imalan gochuun alatti waggoota dheeraaf biyyoonni lamaan dhimmoota garaa garaa irratti wal ta'umsaan hojjetaa turan. Keeniyaan keessumaa waggoota kurnan booda kanaatti lammiileen Itoophiyaa haala biyya keessaan sodaatan itti baqatu ture. Daangaa lafa dheeraa qooddachuun alatti uummanni Booranaa biyyoota lamaan keessatti argama. Nagaa tasgabbeessuuf qindoominaan kan hojjetan alatti biyyoonni lamaan Bahaa Afrikaatti dinagdee guddicha waliin horataniiru. Haa ta'u malee, walitti dhufeenyi gama diinagdeen biyyoonni kuni qaban gahaa akka hin taane Keeniyaatti Ambaasaaddara Itoophiyaa Mallas Alam dubbatu. ''Walitti hidhaminsi diinagdee biyyoota lamaani hanga uummanni fedhuufi hanga walitti dhufeenya qaban miti. ''Kanneen jalqaba biyyoota lamaan kana walitti fidan, Mootiin Haayilasillaaseefi Joomoo Keeniyaattaan, du'aa ka'ani osoo argani ammas hariiroo gaarii qabaachuu keenyatti malee dinagdeedhaan utubamuu dhabuu isatti waan gammadan miti.'' Bulchitoonni amma aangoorra jiranis bakka gahuu qabnu hin jirru yaada jedhu qabu. Gama Keeniyaas ilaalcha wal fakkaataatu jira. Ministir Di'eetaan Ministeera Dhimma Alaa Keeniyaa Abaabbuu Nuwaambaanis kanuma dubbatu. Biyyoonni lamaan pirojektoota garaa garaa waliin dalaganiin alatti dhiheenya gama diinagdeen cimsuun hojjetaa jiraachuu dubbatu. Akka fakkeenyaattis baankiin Keeniyaa keessatti beekamu ''Baankii Iquwitii'' jedhamu yeroo duraaf Itoophiyaatti waajjira isaa banateera. ''Daldalli biyyoota lamaan gidduu jiru xiqqaadha. Haa ta'u malee, har'a ganama gammachuu keessan jira. Sababni isaas baankiin Ikuwitii gabaa Itoophiyaa keessa seenuun isaa waan guddaadha. ''Ani isa kana rakkoolee taarifaan ala jiraniifi hamma diinagdeen biyyoonni wal utubuu danda'an danqee ture, akka sirraa'aa jiru natti agarsiisa,'' jedhaniiru. Walitti dhufeenya biyyoota lamaanii keessumaa gama diinagdeen jiru kana cimsuuf fooramiin biznasii qophaa'eera. Fooramii kana irrattis namoonni diinagdee 500 ol ta'an biyyoota lamaan irraa ni hirmaatu. Hoggantuun dhaabbata Turizimii Itoophiyaa Aadde Leensaa Mokonniin sagantaan kuni dinagdeedhaan biyyoota kana hidhuf faayidaa guddaa qaba jedhu. ''Dinagdee waliin ii hojjechuu danda'u. Daangaa irratti lammiileen biyyoota lamaayyuu hoteela ijaaruun, akkasumas tajaajila daawwannaa kennu waliin hojjetuu danda'u,'' jedhaniiru.	https://www.bbc.com/afaanoromoo/oduu-48779585
sports	Dorgommii shaampiyoonaa atileetiksii mana-keessaa Beelgireediitti eenyaa fa'itu eegama?	"Sarbiyaa magaalaa Beelgireed keessatti Shaampiyoonaa Atileetiksii Mana keessaa Idil-addunyaa Jimaata Bitootessa 18 hanga 20, 2022 turuun atileetonni Afrikaa medaaliyaa argatu jedhamee eegamaa jira. Atileetota Afrikaa irraa eegaman keessa atokko atileetii Keenyaa Fardinaand Omurwaa Omaaniyaalaa yoo ta'u, fiigicha fageenya meetira 100 tiin rikkoordii Yuuziyaan Booltiin qabamee ture cabsuu akka danda'u himamaa jira. Atileetiinb keenyaa kun Shaampiyoonaa Sarbiyaa kana fageenya meetira 60n jalqaba. Atilwwtiin umuriin isaa waggaa 26 ta'e kun fageenya meetira 100 sekondii 9.77 tiin galuun rikkoordii Afrikaa qabatee jira. Fiigicha fageenya gabaabaatiin rikkordii addunyaa qabatee kan jiru kan Yuuziyaan Boolt (sekondii 9.58) jabaatee jennaan cabsuullee ni danda'ama jedhamaajira. ""Wanti hin danda'amne hin jiru jedheen amana. Rikkoordiin addunyaa waan milkeessuun danda'amudha,"" jechuun Omaaniyaalaan BBC Sport Africa'tti dubbateera. ""Namni rikkoordii kana cabsu yoo jiraate ana qofaadha jedheen amana."" ""Rikkoorddi kan Afrikaa ilaalaa. Yeroon fiigicha jalqabetti namoonni salphaatti hin cabu jedhanii yaadaa turan. Kana garuu bara darbe milkeesseera."" Rikkoordiin Omaaniyaalaa kun sa'aatii yeroo kamirrayyu caalaa rakkisaa ta'e isa saddetteffaada. Kana kan milkeesses sababa qoricha humna namaaf kennuun walqabatee adabbii ji'oota 14 bara 2017 irra kaa'ameen boodadha. Qorichi kun kan keessatti argames qoricha Isterooyid jedhamu dhukkubbii qabaneessuuf fudhatamu erga fudhateen booda ta'uu eeruun, ""haala ture kanaan miidhameen ture,"" jedheera. Atileetiin keenyaa kun shaampiyoonaa ta'uudhaaf atileeti lammii Xaaliyaan Maarsel jaakobsiin, akkasumas abbaa shaampiyoonaa dorgommii atileetiksii mana-keessaa yeroo ammaa kan ta'e lammii Ameerikaa Kiristiyaan Koolmaaniin mo'achuutu irraa eegama. Atileetonni Afrikaa biroo Beelgireeditti dorgoman biroon eenyufaadha? Shaampiyoonaa Atileetiksii Addunyaa bara 2022 magaalaa Beelgireeditti gaggeeffamu kana irratti atileetonni biyyoota 137 keessaa babbahan 680 ta'an ni hirmaatu jedhamanii eegamaa jiru. Atileetota Afrikaa ja'a eegaman Salamoon Baaraggaa (Itoophiyaa) - atileetiin umuriin isaa waggaa 22 ta'e kun shaampiyoonaa Olompikii fiigicha meetira 10,000ti. Bara 2018 keessa dorgommii mana-keessaa Adunyaa irratti fiigicha fageenya meetira 3,000tiin medaaliyaa meetii argatee ture foyyeessudhaaf dorgoma. Lameechaa Girmaa (Itoophiyaa) - fiigicha gufachiisaa fageenya meetira 3,000tiin Shaampiyoonaa Addunyaafi Olompikiin medaaliyaa meetii argateera. Atileetiin umuriin isaa waggaa 21 ta'e kun fiigicha fageenya meetira 3,00tiin mo'achuudhaaf Salamoon waliin dorgoma. Saamu'eel Tafarraa (Itoophiyaa) - fiigicha fageenya meetira 1,500tiin abbaa rikkoordii dorgommii mana-keessaa atileetiksii Adddunyaa yoo ta'u, bara 2018 barmingihaam keessatti madaaliyaa argate akka dabarsee hin kenninetti dorgoma. Gudaaf Tsaggaay (Itoophiyaa) - atileetiin umuriin ishee waggaa 24 ta'e kanaan dura fiigicha fageenya meetira 5,000 Olompikiifi  meetira 1,500  Shaampiyoonaa Addunyaatiin maaldaa/nahaasa moa'tte kun dorgommii ammaa kanaan meetira 1,500niin ni eegamti. Iisee Birumee (najeeriyaa) - Atiletiin umuriin wagaa 26 kun Olompikiifi Shaampiyiina Addunyaatiin medaaliyaa naahaasa kan mo'atte yoo ta'u, Shaampiyoonaa Afrikaatis. Dorgommii utaalacha dalgeetiin ni hirmaatti. Halimaa Naakaayyuu (Yugaandaa) - atileetiin umuriin ishee waggaa 27 irra jiru kun bara 2019 keessa Dohaatti madaaliyaa warqee argatte dabaluuf dorgomti. Yaasir Tireekii (Aljeeriyaa) - Utaalchoo lafarrattiin (triple jump)  meetira 16.95 utaluun yeroo ammaa atileetota filatamoo adunyaa  shan keessaa tokkodha."	https://www.bbc.com/afaanoromoo/oduu-60790838
sports	Saadiyoo Maanee taphataa cimaa Afriikaa bara kanaa ta'un filatame	Taphataan lammii Seeneegaal Saadiiyoo Maaneen irra deebiin taphataa cimaa Afriikaa bara kanaa jedhamun Konfedereeshinii Kubbaa Miilaa Afriikaa (CAF)n filatame. Maaneen xumura taba waancaa Afriikaa bara kanaatiin biyyi isaa Seneegal Masrii injifachuun yeroo jalqabaatiif waancaa wayita argattutti rukkuttaa addabbiitin goolii lakkoofsisee ture. Sirni badhaasaa sababii Covid-19n waggoota sadiif harkifatee tures magaalaa guddoo Morookoo, Raabaatitti gaggeefameera. Naayijeeriyaa irraa bara 2019tti waancaa argattee kan turte Asiidaat Osho'olaan ammas injifannoo gonfattee jirti. Maaneenis ''badhaasa kana wayitan fudhadhutti gammachuu guddaatu natti dhagahame'' jedheera. Taphataan cimaan kun badhaasa kana kan argate, deeggaraa garee biyyaalessaa isaa fi gooli eegaa Cheelsii, Eduwaardi Meendii fi kan duraan waayilasaa garee Liivar puul ture Mohaammad Saalaah dursuudhani. ''Lammiilee Seeneegaal nan galateeffadha. Badhaasa kanas dargaggoota biyya kootiif yaadannoo gochuun barbaada,'' jedhe. Maaneen garee biyyaaleessaa waancaa addunyaatiin qaqabsiisun alatti gareesaa duraanii Liivarpuul waliin waancaawwan lama aragachuun bara dorgommii isaa xumureera. Badhaasawwan damee dhiirootaatiin turan torba keessaa shan lammiileen Seeneegaal injifachuun olaantummaasaanii mirkanneessaniiru. Leenjiisaan garee biyyaaleessaa Aliiyyuu Siisee, badhaasa kabaja leenjiisaa bara kanaa argateera. Garichi ammoo garee dhiirootaa addaa bara kanaa jedhameera. Paappii Saaraan ammoo dargggoo urjii bara kanaa jedhamuun badhaafameera. \n''Waancaa kana argachuuf bara dheeraa eegneerra,'' kan jedhan pirezidaantiin Fadereshiniin kubbaa Miilaa Seeneegaal, Awugastiin Seengoor. Itti dabaluunis, kunis gareewwan hanga ammaattii waancaa hin hin injifanneef fakkeenya gaarii ta'as jedhan.  Sirna badhaasaa sanarrattis taphatoonni bebbekkamoon duraanii kan akka Daani'el Omookaach, Luukaas Raadebee, Jee Jee Okoochaa, al-Haajii Diiyuuf fi Kaaliiluu Faadiigaa fa'i argamaniiru. Gama Liigii dubartootaatiin ammoo goolii baayyee galchuudhaan Piichiichiin badhaasa kan argattee yoo ta'u, lammiin Naayijeeriyaa Asiisaat Oshooo'olaa ammoo badhaasawwan shan argachuudhaan taphattuu dubartootaa kan jalqabaa taatee jirti. Osho'olaan badhaasicha kan injifatte, taphattuu Intarmiilaan kan taatee Ajiiraa Nichut fi lammii Zaambiiyaa Girees Chaandaa dursuudhaani. ''Alkan kunis kan koo qofaa osoo hin taane kan riikardiin Afriikaa itti cabeedha. Har'a badhaasa shan argadheera,'' jettee jirti. ''Barri dorgommii 2021-22 anaaf baayyee cimaa ture. Kanneen na maddii dhaabbatan hunda galateeffachuun barbaada'' jette. Lammiin Afriikaa Kibbaa Diizaayar Eliis waggoota sadiif walitti aansuun leenjiiftuu dubartootaa cimtuu taatee jirti. Isheenis badhaasicha yaadannoo leenjiistoota dubartootaaf taasiftee jirti.	https://www.bbc.com/afaanoromoo/articles/c0wnlnx33reo
health	Koronaavaayiras: Finfinneetti ogeeyyiin fayyaa Covid-19 irratti argame rakkoo hamtuu keessa jiraachuu himan	"Ogeeyyiin fayyaa Finfinneetti koronaavaayirasiin irratti argamuun mirkanaa'ee maatiin adda baafaman rakkoo hamtuu keessa jiraachuu himatu. Keessumaa ogeeyyiin fayyaa dhibeen kun irratti argamuun Finfinnee Kutaa Magaalaa Aqaaqii Qaalittii buufata fayyaa aanaa 10 keessatti adda bahanii jiran ""haala rakkisaa keessa jirra"" jedhan. ""Haalli keessatti argamnu jeequmsa xinsammuu hamaa nutti uume. Rakkoo gama fayyaan jiru qofa osoo hin taane ilaalchi mootummaan nuuf qabus baay'ee na gaddisiisera,"" jedhan ogeettiin fayyaa Covid-19n qabamanii buufata fayyaa kana keessatti yaalamaa jiran tokko. Kutaa magaalaa Aqaaqii Qaalittii buufata fayyaa aanaa 10 keessa ogeeyyii fayyaa dhibeen Covid-19n qabaman 35 ta'an akka jiran dhageenyeerra. Narsootni, doktarootniifi ogeeyyiin fayyaa biroo kunneen sababa rakkoolee buufaticha keessa jiraniin yaaddoo dhibeewwan birootiif saaxilamuu dandeenya jedhuu qabaachu isaanii ogeeyyiin fayyaa buufaticha keessa jiran BBC'tti himaniiru. ""Guyyaa torba guutuu rakkoo guddaa keessa jirra. Haalli asi jiruu dubbachuufuu baay'ee ulfaataadha. Nama dhukkubsa. Bishaan hin jiru. Manni fincaanii hin hojjetu. Kutaan dhiqannaa qaamaas hin hojjetu,"" jedhan ogeettiin fayyaa maqaan isaanii akka hin eeramne gaafatan. Dubartootniifi dhiironnillee mana fincaanii tokkotti fayyadamaa akka jiran kan himan ogeettiin fayyaa kun, giddugalli turmaataa keessa jiran yaaddoo fayyaa biraa itti fiduusaas dubbatu. ""Mana fincaanii keessa bishaan hin jiru taanaan, harka hin dhiqannu taanaan waan baay'eef saaxilamuu dandeenya. Rakkoon kun dhukkuboota akka tiruu, dhukkuba kalee fincaanii, akkasumas dhukkuba baasaa fiduu danda'a,"" jedhu ogeettiin fayyaa BBCn haasofsiise kun. Kana malees, nyaatnis yeroodhaan akka hin dhiyaanneef kan himan ogeeyyiin fayyaa sababa Covid-19n buufaticha keessa jiran, ""cireen sa'aa 3:15 ykn sa'aa 4tti, irbaatni immoo halkan sa'aatii sadii booda yookin 4tti erga namootni beela'anii booda dhufa,"" jedhan. Giddugalichi wantota bu'uuraa barbaachisan waan hin guutamneef jalqabumaa iddoo tursiisaa ta'uu hin qabu kan jedhan ogeeyyin fayyaa BBCn haasofsiise, ""buufata kana filachuun isaanii dogongora osoo hin taane dhimmichaaf xiyyeeffannoo kennuu dhiisudha. Keessisaa maal qaba? Rakkoo maal qaba? jedhanii hin ilaalle. Kanaaf, nuf gatii akka hin laanne agarsiisa"" jedhan. ""Nuyi maatii keenya dhiisnee nama fayyisna jennee deemnee dhukkubichaaf saaxilamne. Biyyaaf jennee nama fayyisna jennee saaxilamnee deebin keenya kana ta'uunsaa baay'ee nu gaddisiisa,"" jedhu. Rakkoo isaan mudate qaamolee mootummaa dhimmichi ilaallatutti himanis deebii akka hin arganne kan himan ogeeyyiin fayyaa kunneen,  ""hanga ammaatti 'itti deemaa jirra' nun jedhu. Kuni dubbiinsaas furmaatni isaas beekamaadha. Yeruma sana hojjechuu danda'u. Garuu fedha hin qaban,"" jechuun qaamoleen mootummaa gaafii isaanii deebisuuf fedhii akka hin qabne himan. Ogeessi fayyaa biraanis ""Biiroo Fayyaa Magaala Finfinneef yeroo bilbillu 'ni furama eegaa' jedhu. Haata'u malee, dhibichi kan yeroo namaaf kennu miti. Haalli itti jirru namni fayyee akka bahu kan dandeessisu miti. Caalaatti kan nama saaxiluudha,"" jechuun himan. Dabalataan namni tokko vaayirasichaan qabamee gara giddugala tursiisaa erga seenee booda guyyaa torbaffaatti qorannoon lammataa taasifamuufii akka qabu kan himan ogeessi fayyaa kun, ""qorannoon akka nuf taasifamuf gaafanullee hayyamamoo miti. 'Nuyi nun ilaallatu' jechuun nuf deebisan,"" jedhan. Ogeeyyiin fayyaa BBCn haasofsiise wayita hojiirra turanitti meeshaalee ittisaaf itti fayyadaman darbee darbee maallaqa ofiitin bituun fayyadamaa akka turan himan. ""Dhibichi hawaasa keessa babal'achaa yemmuu dhufu ogeeyyii fayyaaf hojiin ittisaa gahaa ta'e hojjetamuu qaba ture. Garuu hin hojjetamne. Akka fakkeenyaatti, dhukkubsattootni gara dhaabbilee fayyaa dhufan 'emergency' yoo ta'anin ala dura covid-19 yaa qorataman kan jedhu ka'aa ture, garuu deebii hin laanne,"" jechuun of eeggannoon ogeeyyii fayyaatiif taasifamu xiqqaa ta'uu dubbatu. Dabalataan hanqinni dhiyeessii meeshaalee ittisaa kunneen akka maaskiifi uuffataa ogeeyyii fayyaa covid-19f saaxiluusaa himan. Kana malees, ogeeyyii fayyaa Coid-19n qabaman hunda giddugalawwan akkanaa keessa tursiisurra kunneen mana ofii turuu danda'an mana isaaniitti akka turaniifi tajaajila fayyaa akka argatan gochuun furmaata fooyyee ta'uu ogeeyyin fayyaa BBCn haasofsiise himaniiru. Miidiyaalee hawaasarratti dhimmi ogeeyyii fayyaa vaayirasichaan qabamanii akka ibsamu gaafataa tureen, Ministirri Fayyaa Itoophiyaa Dr. Liyaa Taaddasaa Waxabajji 3, 2020 ibsa kennaniin Itoophiyaatti hanga guyyaa sanaatti qofa kanneen deggersa fayyaa kennan dabalatee ogeeyyiin fayyaa 65 Covid-19n qabamusaanii himanii turan. Ogeeyyiin fayyaa kun garri caalaan isaanii kanneen magala Finfinnee keessa jiran ta’uus Dr. Liyaan ibsanii turan. Ministeerri Fayyaa ammoo ibsa tibba darbe baaseen ji’oota afur dhufan keessatti maaskiin kan meedikaalaa miiliyoona 130 ta’u  ogeeyyii fayyaaf akka barbaachisu beeksisee ture. Dr. Liyaan ibsa isaanii darbe sanaan sadarkaa addunyaatti hanqinni maaskii meeedikaalaa akka jiru himaniiru. Itoophiyaa keessattis ‘hanqinni guddaan jiraa’ jedhaniiru. Saaxilamummaa ogeeyyii fayyaa kanaa xiqqeessuuf dhiyeessii farra infeekishinii guutuufis akka hojjetan himanii turan Dr. Liyaan. Ogeeyyiin kun yoo dhibee kanaaf saaxilaman osoo matii isaaniitti hin dabarsiin bakki itti tursiifamaniifi yaalamanis qophaa’uu dubbatanii turan. Hubachiisa: Komii ogeeyyii fayyaa Covid-19 irratti argamee magaala Finfinnee kutaa magaalaa Aqaaqii Qaalittii buufata fayyaa aanaa 10 keessa adda bahanii jiran kanaaf deebii argachuuf angawoota Biiroo Fayyaa Magaala Finfinneefi ogeeyyii Institiyuutii Fayyaa Hawaasaa Itoophiyaatti bilbillee deebi argachu hindandeenye. Haa ta'u malee yoomiyyuu aanga'oonni fayyaa dhimmisaa ilaalatuu deebii nuuf kenninaan kan keessumeesinu ta'u beeksiifne."	https://www.bbc.com/afaanoromoo/oduu-53024579
entertainment	'Killee Cabbii' qarqara galaana Filaandiitti umame	"Sababii haala qilleensaa cimaatiin wal qabatee kubbaan cabbii danaa killee qabu kumaatamni qarqara galaana Filaandii mullate. Oggeessi suuraa Risto Maattilaa namoota 'killee cabbii'' odoola Haayiloto kan qarqara galaanaa biyya Fiilaandiifi Siwiidiin jidduutti argu hubatan keessa tokko. Eksipartoonnis haala qilleensaatiin walqabatee qilleensi cabbii bishaan irra gangalchuun danaa akkasii akka qabsiise himu. Mr Maattilaa, magaalaa Oulu dhiheenyatti argamtu irraa BBC'tti akka himeetti kana dura waan kana fakkaatu gonkumaa argee hinbeeku jedheera. ""Anis haadha warraa kiyya Maarjaniemi waliinan qarqara galaanaa ture. Haalli qilleensaa aduu yoo ta'u gara digrii faraanayitii 32 ta'a. Akkasumas baayyee bubbisa ture,'' jedheera. ""Achiinis haala nama ajaa'ibu kanan arge. Qarqara galaanaa qabatee cabbii fi 'killee cabbiin' tolfameetu guutee mullata.'' Mr Maattilaa kubbaan cabbuu kunis naannoo meetira 30 ta'u uwwiisee mullata. Inni xiqqaan hanga killee kan gahu ypoo ta'u, inni guddaan ammoo amma kubbaa miilaa gaha. ""Inni ijatti kan baayyee nama ajjaa'ibuudha. Naannicha keessa waggoota 25f amman jiraadheetti waan kana fakkaatu kan biraa gonkumaa argee hinbeeku,'' jedhan Mr Maattilaa. ""Anis kaameeraa waanan of waliin qabuufu haala kana kaameeraa kiyyaan kaasuu murteesse.'' Eksipartiin BBC Joorji Guudfeloo akka jedheetti kubbaan cabbii kun umamuu kan danda'ee haalli qilleensaa waan qorraafi bubbee qabaateef jedheera. ""Suuraan waliigalaa kan cabbii xixiqqaa irraa bubbeedhaa wayita raafameetti akka danaa giingoo qabaatu taasifame,'' jedha. ""Kunis yoo bishaan galaanaa garmalee qabbanaa'uutti kana caalaa guddachu danda'a. Haalli kunis akka caalaa akka shaakaraa'aa hintaane taasisa."" Bakkeewwan kana fakkaatan kanaan dura akka Raashiyaafi Hora Michigaan qarqara Chikaagootti argamuun gabaafamee ture. Bara 2016 jiraattonni Nayidaa Saayibeeriyaa keessatti argamu cabbiin hanqaaquu guddaa km18 dheeratu argameera."	https://www.bbc.com/afaanoromoo/oduu-50343260
politics	UN, AU, EU fi US mootummaa fi TPLF waraana akka dhaaban waamicha dhiyeessan	"Waraanni ji'oota shaniif Kaaba Itoophiyaatti qabbanaa'ee ture deebi'ee eegaluu isaatti yaada'uu fi gareewwan wal lolan hatattamaan lola akka dhaaban Dhaabbanni Mootummoota Gamtoomanii, Gamtaan Afrikaa, Gamtaan Awurooppa fi Ameerikaan waamicha dhiyeessanii jiru. Barreessaa Olaanan Dhaabbata Mootummoota Gamtoomanii Antooniyoo Gutareez, waraanni deebi'ee eegaluun baay'ee akka isaan naasise dubbatan. Waraanni kun hatattamaan akka dhaabatus gaafatanii jiru. ""Waraanni Itoophiyaatti irra deebiin eegaluu isaatti baay'een gadde; inumaayyuu baay'een gadde,"" jedhan. Lolli irra deebiin eegale kunis karaa nagaan akka xumuramuuf waamicha isaanii dhiyeessan. ""Mariin nagaa mootummaa fi TPLF gidduutti eegale akka itti fufu waamicha koon dhiyeessa. Dabalataanis, deeggarsi namoomaa warra rakkatan bira akka gahuuf haalli akka mijatu, bu'uuraalen misoomaa addaan citanii turan akka itti fufan,"" Antooniyoo Gutaarez gaafatan. Mootummaa Itoophiyaa fi TPLF walitti araarsuf jaarsummaa gidduu deemaa kan ture Gamtaan Afrikaas waraanni bifa haaraan eegale kun dafee akka dhaabatu waamicha godheera. Gaggeessaa Komishinii Gamtaa Afrikaa kan ta'an Musaa Faaqii Mahaamat ibsa Hagayya 24, 2022 baasaniin, waraana bifa haaraan eegale itti dhiyeenyaan hordofaa akka jiraanii fi qaamoleen wal lolaa jiran waraana dhaabun kara nagaa furmaata akka barbaadan gaafatan. Mootummaan Itoophiyaa fi TPLF Baha Afrikaatti bakka bu'aa Gamtaa Afrikaa kan ta'an Oliseeguu Obaasaanjoo wajjin akka wal argan Musaa Faaqii waamicha dhiyeessan. Gamtaa Awurooppatti bakka bu'aa olaanan poolisii dhimma alaa fi nageenya akkasumas itti aanaa pirezidaantii kan ta'an Joosef Boorel, waraanni kaaba Itoophiyaatti eegale marii nagaa eegalametti dukkana kan uwwisuudha jedha. Joosef Boorel kana kan jedhan fuula Tiwiitara isaanii irratti ergaa bareessaniini. Gaggeessitoonni mootummaa fi TPLF waraanni kun kana caala osoo hin hammaatin akka dhaabaniif gaafatan. ""Yeroon isaa mariin kan itti taasifamuudha,"" jedhan Joosef Boorel. Ameerikaan karaa ministira dhimma alaa Antoonii Bilinkaniin walitti bu’insi deebiyee ka’e yaaddoo akka itti uumee jiru ibsite. Mootummaan Itoophiyaafi TPLF haalduree tokko malee waliigaltee dhukaasa dhaabuu irra gahuufi dhuma irratti ammoo walitti bu’insa guutummaatti dhaabuudhaaf carraaqqii taasisan cimsanii akka itti fufan waamicha dhiyeesiteetti. Ji’oota shanana darban keessa gargaarsa namoomaaf dhukaasa dhaabuu mootummaan Itoophiyaa labsee TPLF ammoo simate walitti bu’insi ture hir’atee naannolee Tigraay, Affaar, fi Amhaaraa keessatti gargaarsa namoomaa qaqqabsiisuun akka danda’amuuf karaa akka bane ibsa kaleessaa keessatti eerameera. Dhukaasa dhaabuun ji’oota shananiif hojiirra oole lubbuu hedduu akka baraareefi gargaarsi jiraattota kumaatamaan lakkaa’amaniif akka qaqqabu taasisuu Antoonii Bilinkan eeraniiru. Waraanni, qoccolloofi gamaafi gamanaa dubbii hammeessuun foyya’insa ture deebisee yaaddoo keessa galchuus himaniiru. Dabalataanis nageenya waloofi bvadhaadhina lammilee Itoophiyaa hundaaf akka dhufu adeemsi siyaasaa hunda hirmaachise akka uumamuuf carraaqqii taasifamu tursiisuu malaa yaaddoo jedhus ibsiteetti Ameerikaan. Waraanni deebiye jalqabuun warra nagaafi tasgabbii Itoophiyaa booressuuf fedhaniif gahee akka qabaatu kan himan Antoonii Bilinkan, gidiraa namootarra gahu bal’isuuf, sarabamuu mirgoota namoomaafi rakkoo dinagdee dabalataa qaqqabsiisa jedhan. Antoonii Bilinkan ibsa isanaii kanaan mootummaan Itoophiyaa garee mariyatu hundeessuu isaafi fedhii marii nagaatiif qabu ibsuu isaa hubataniiru. Qaamoleen hundi deegarsi namoomaa, nyaatifi dhiyeessin nyaataa akka itti fufu, sochii waraanaa irraa akka of qusatanii fi bu’uuraleen misoomaa iddootti akka deebi’aniif gaafatanii jiru. “Tokkummaan daandaa Itoophiyaa akka eegamu, nagaa fi tasgabbiin akka jiraatuf Ameerikaan kutannoo gaarii qabdi. Rakkoolee garaa garaa biyyattii mudatan, gogiinsa mo’achuu dabalatee nageenya naannoo mirkaneessuf lammiilee Itoophiyaa hunda waliin hojjachuuf nuti qophiidha,” jecdha ibsi kun. Mootummaan federaala fi humnoonni Tigraay deeggarsa namoomaf waraana dhaabuu irratti erga walii galanii ji’oota muraasaf lolli erga dhaabbatee booda Hagayya 24, 2022 lolli irra deebin eegalee jira. Qaamoleen lachuu lola kana “situ eegale” jechuun quba walitti qabaa jiru. Lolli kun kaleessa bifa haaran osoo hin eegalin torbee tokko dura humnoonni Tigraay, waraanni mootummaa lixa Tigraay meeshaa waraanaa gurguddaadhan haleele jechuun himatanii turan. Mootummaan gama isaatin haleellaa kana kufaa gochuun ibsa baasee ture. Bara dabre Sadaasa keessa waraanni Tigraay keessatti jalqabe gara naannolee Amaaraafi Affaaritti babbal’atee lubbuun kumaatamaan lakkaa’amu akka darbu taasisee, lammileen miliyoonaan lakkaa’aman ammo akka buqqa’an gochuun rakkoo namoomaa gudduu qaqqabsiiseera. Gama lamaaniiniin waliigalteen dhukaasa dhaabuu erga hojiirra oolee booda waraanni kun tasgabba’aullee, hanqinni nyaataafi boba’aa, akkasumas tajaajilawwan akka bilbilaa, bishaanii, ibsaa, baankiifi kaan Tigraay keessatti akkuma addaan citetti itti fufuun isaa uummata naannichaa hedduu rakkisuu dhaabbileen gargaarsaa ibsaa jiru. Wal waraansa wagga lama guutuuf deemu kana mariidhaan furuudhaaf Gamtaan Afrikaa, Ameerikaan, Gamtaan Awurooppaafi biyyoonni gara garaa, akkasumas dhaabbileen idil-addunyyaa carraaqaa jiraachuun isaanii ni beekama."	https://www.bbc.com/afaanoromoo/articles/cg32j4v3ld0o
politics	Sudaaniitti hiirira mormii Kamisa taasifameen namoonni afur ajjeefaman	Sudaan keessatti hiriira mormii motummaa itti fufee gaggeeffamee irratti tarkaanfii humnootii nageenyaatiin fudhatameen Kamisa Muddee 29, 2021 namoonni afur ajeefamuun dhagahame. Humni waraanaa biyyattii bulchaa jiru bu'ee bakkasaa motummaan siviilii aangoo akka qabatu gaafachuun magaaloota Sudaan garaa garaa keessatti mormiin erga gaggeeffamu eegale bubbuleera. Gareen hakiimoota Sudaan akka jedheetti Kamisa kaleessaa hiriira mormii motummaa waraanaa akka ka'uuf gaggeeffame irratti tarkaanfii fudhatameen magaalaa Omidurmaan jedhamtuutti namoonni afur ajjeefamaniiru. Motummaan waraanaa Sudaan mormii akka dhorkaniif loltoota baayyee bobbaasuun alatti tajaajilawwan bilbilaafi intarneetii adda kuteera. Forqolcha motummaa Onkololeessa darbe MM Abdalaa Hamdok irratti gageeffamee hordofuun mormii egaleen hanga yoonaatti namoonni 50 ajjeeffemutu himama. Omaara Al-Bashir erga aangoorraa kaafamaniin booda lammiilee biyyattii humna waraanaa Janaraal Al Burhaaniin hoogganamu aangoo qabate irratti mormiin leeliftoota dimookiraasitiin taasifamaa jira. Magaalaa guddiittii biyyattii Kaartuum dabalatee magaaloota adda addaa keessatti waranaa mormuufi aangoon gara siviiliitti akka deebii'u gaafachuuf hiriirri gaggeeffamaa jira. Keessatti Kaartuum keessatti humnootiin nagaa hedduun bobbaafaman illeen mormiitoota sagaleessaanii dhaggeessiisu irraa dhorku hin daneenye. Kaleessas magaala Omedurmaan kan dhiheenya Kaartumiitti argamtuutti namoonni afur rasaasaan ajjeefamaniin kaan hedduun ammoo miidhaan irra gahun gabaafame. Mormiitoonni gara magaalaa guddoo akka hin seenne dhorkuuf riqichawwan irratti humnootii naheenyaatiin daandiileen cufamaniiru. Haata'u malee kanneen hiriiraaf bahan cabsanii darbuun gara masaraa pirezidaantichaatti wayita dhiyaataniitti poolisiin bittinseera. Waliigaltee qoodiinsa aangoo waggaa sadiin dura taasifameen hogganaa motummaa ce'umsa Sudaan kan turaniif fonqolcha motummaa kan dursan Janaraal al- Burhaan aangoosaanii namoota siyaasaa siviilitti dabarsuu kan qaban Sadaasa darbe ture. Janaraalichi garuu fonqolchicha kan gaggeesseef biyyattii gara wal waraansaatti akka hingalleef oolchuuf waan ta'ef tarkaanfii sirriidha jedhan. Jenaraalchi ammas taanaan biyyattii adeemsa ce'umsaa irratti akka argamtuufi aangoos gara bulchiinsa siviiliitti dabarsuuf kutatoo ta'u himuun waggaa lamaan booda filannoon ni gaggeeffama jedhan. MM Handok kan fonqolchichaan booda gara aangootti deebiifaman waliin waliigaltee taasisaniin hanga filannoon gaggeeffamuutti kaabinee oggeessootaa akka qabaatan ibsniiru. Ta'us motummaan siviil haaraan olaantummaa janaraalota waraanaa jala waan ta'uuf aangoon biyya hogganuuf qabaatu hangam akka ta'e ifatti hin bekamu. Erga yeroo waggoota soddomatti siquuf biyyattii kan bulchan Omaara al-Bashir mormii ummataatiin aangoorraa kaafamuun mana hidhaa galaniin booda, biyyattii gara sirna dimokraasiitti ceesisuuf motummaa ce'umsaa hundeeffamulleen, osoo hoggantoota waraanaa fi siivilii jidduutti waliigalteen hin umamiin hanga yoonaatti jiru. Fonqolchi motummaa Janaraal al-Burhaaniin baatii Onkololeessaa keessa gaggeeffame ammoo biyyattii keessatti ukkoora cimseera.	https://www.bbc.com/afaanoromoo/oduu-59834087
technology	Miidiyaa Hawaasaa: Garee feesbuukii haadholiin kuma 300 ol keessatti wal-furan, wal gargaaran	"Waa'ee garee Feesbuukii tokkoo isin dubbisiisuuf jenna. Gareen Feesbuukii kun Afaan Amaaraan ""Yennaatochi Wagi Sila Lijochi Asitadaadagi innaa Ammagaagabi"" moggaasa jedhu qaba. 'Haasaa haadholii waa'ee guddisaa fi haala nyaataa ijoollee' akka jechuuti. Gareen kun haadha ammaaf maqaan ishee hin himamne tokkoon A.L.I Caamsaa bara 2012 ture kan eegale. Yeroo booda dhaabbati Feesbuukii garichi cufamuuf akka jiru akeekkachiisa erge. Akeekkachisichi kan ergame ammoo haadholii fuula kanarratti marii adda addaa mariisisan (moderators) keessaa tokko kan taate Tiinaa Terrefeetti ture. Ergasii garee Feesbuukii kana kan to'atu Tiinaadha. Tiinaan Ameerikaa jiraatti. Yeroo ishii harka caalu kan dabarsitu garee feesbuukii kanarratti. Ijoollee ishii lamaan guddisaa waa'ee haadhummaa, guddisaa fi nyaata ijoollee akkasumas dhimmoota kaanis garee feesbuukii kana keessaatti marii adda addaa gooti. Ishee waliin haadholiin jajjaboon 13 fi abbaan tokko akka jiran himti. Gareen kun miseensota 360,00 ol qaba. Haadholiin dur yoo buna waliin dhugan, deessuu yoo eebbisan, du'a gayii, cidhaa fi taatee hawaasummaa kaan irratti yoo wal argan waan hedduu waliin mari'atu. Amma barri 'ammayyaa'ee' yeroo namuu jiruu dhuunfaa isaa jiraachaa jiru kanatti gareen facebook kun haadholiin wantoota jireenya isaanii keessatti isaan mudatu akka waliin mari'atan haala mijeesseefi jira. Kanaafi Tiinaan ""duudhaa hawaasummaa keenya qabannee gara feesbuukii seenne"" kan jettuuf. ""Anaaf haati hundi gootadha,"" jetti. Haadholiin ifatti kan garee sana keessatti mari'atan caalaa ergaawwan karaa keessoo ergaman akka heddummatan himti Tiinaan. Haadholii karaa keessaa ergaawwan ergan waliin Tiinaa fi haadholiin 13 akkasumas abbaan tokko ishii waliin hojjetan, ni mariisisu furmaatsa ni soqu. ""Fakkeenyaaf kophummaan kan maraachuuf gahan nu mudatu. Of ajjeesuu kan barbaadan garuu murteessuuf haadholiin rakkatan nu mudatu"" jetti Tiinaan. ""Keessaahuu kun kan mudatu mukaawuu dahuumsa booda ykn (Postpartum Depression) waliin wal qabateeti. Wanti isaan nuuf barreessan baay'ee nama rifaasisa."" ""Mucaakoo ji'a jahaa ajjeesi ajjeesi na godha jettee haati tokko naaf barreessite"" jetti. ""Nan rifadhe, maal gochuu akkan qabun wallaale. Dhiifama obboleettiikoo siif bilbiluun jedheen, kun waan erga barreeffamaan haasa'amu miti,"" jetti. ""Amma eessa jirta?"" ""Manakoo"" ""Mee gadi bahi yaa obboleettii koo"" ""Tole"" ""Maaltu sitti mul'ata?"" ""Ifa..."" Akkana akkana otuu jedhanii sa'aatii dheeraa waliin haasa'uu himti Tiinaan. ""Sududaan ogeessa fayyaa sammuu akka dubbiftu itti himnaan na didde,"" jetti. Yeroo keessa walitti dhiyaannee, wal hubachuu eegalle kan jettu Tiinaan dubartiin kun ""nama itti dhiyaatu hin qabdu, bultii ishiittis gammadduu miti"" jetti. ""Yaadni badaan akkanaa kan ishii rakkisuuf edaa waan nama of biraa hin qabneefi, nama dheebotte. Gara garee keenyaa kan ishii fides kanuma,"" jetti. ""Ergasii gaaf tokko, Tiinaakoo miirri mucaakee ajjeesi ajjeesi naan jedhu tasuma narraa bade naan jette, akka gaaf sanaatti bu'aa gareen ""የእናቶች ወግ"" buusetti gammadee hin beeku,"" jetti. Haati biraa ammoo ""kanarra nagahe, hin dandeenye, of ajjeesuu qofan barbaada jettee karaa keessaa naaf barreessite"" jetti. ""Of ajjeesuun bar salphaadha. Garuu akkamiin haati mucaa qabdu of ajjeesti? Mucaakee caalaa yoo of jaalatta ta'e of ajjeesin jedheen"" jetti Tiinaan. ""Daa'imni bar nyaataa caalaa si barbaaddi, yoo ofitti qabdee hammatuyyuu ni quufti, jennaaniin boochee tasgabboofte"" jetti. Booda gorsa ogeessaa akka argattu goone jetti. Bultii koo gatee bahuufi, mucaa koo arraba xiqqoo mursiisuu?, mucaa intalaa koo dhaqna qabsiisuu?, mucaan koo ji'a lamaa naaf furdachuu dide, maal godhu? kanaafi gaaffilee kana fakkaatan hedduutu dhiyaataaf. Gaaf kaan ""mucaakoo toonsiliin qabee, nyaatas hafuura baafachuus rakkataa jirti, ho'i qaama ishee baay'ee dabaleera akkam godhu jettee haati tokko nuuf barreessite"" jetti Tiinaan. Daftee mana yaalaa akka geessitu itti himanis hin dhageenye. Booda akkuma ta'etti mana yaalaa geessitee lubbuun mucaa ooluu himti. ""Osoo nutti hin barreessine ta'ee silaa maaltu ta'a jedhee yoon yaadu nan rifadha"" jetti Tiinaan. Namootaaf gargaarsa gochaa akka jirru kan natti mul'isu wantoota akka kanaati jetti. Haadholiin hedduun rakkoon keessa darban wal fakkaata kan jettu Tiinaan yoo waliin mari'atan, haadholiin biraas rakkina akkasii keessa darbuu yoo dhagaahan akka salphatuuf himti. Fakkeenyaaf haati ulfi irraa bahe tokko, nuyis wanti akkasii nu mudateera, ykn haadholiin isaan mudate jira jennee yoo jajjabeessinu dafanii gadda keessaa bahu jetti. ""Nama rakkoo keessa jiruuf rakkinichi hanga tulluu guddatee itti mul'ata. Nuti furmaata ishii xiqqoodha kan kennuufi yaallu,"" jetti. Haadholiin garee kana keessatti gorsa qofaan osoo hin taane, gochaanis wal gargaaru. Fakkeenyaaf mucaa koo waanan ittiin guddifadhu galii hin qabu yoo jette haati tokko, olii gadi jedhanii hojii barbaadanii wal qacarsiisu. Kaan ammoo 'abbaa warraa koof hojii naaf barbaadaa' yoo jettes, maal barate?, eessa jira?, ani obboleettii koo biratti nan qacarsiisa waliin jedhanii wal furu. Haadholii ijoollee isaanii wal'aansisuu hin dandeenye, manneen yaalaa dhuunfaa waliin dubbatanii akka yaalsifatan, kanneen gorsa seeraa barbaadan ammoo ogeeyyii seeraa waliin akka qunnamsiisanis himti Tiinaan. ""Gaaf gaaf haati maallqa abukaatoof kafaltu yoo hin qabaanne, numa gidduudhaa ogeettiin seeraa tokko, koottu ani bilisa siifan dhaabbadha yoo jettuun agarra. Karaa keessaa wal-qunnamanii wal gargaaru,"" jetti. ""Yeroo tokko tokko kun garee feesbuukii osoo hin taane, dhaabbata guddaa ta'ee natti mul'ata,"" jetti Tiinaan. Dahuu jala gaheera na eebbisaa jettee, dubartoonni kumaatamni yoo eebbisan, erga hoofkaltees nagaan hiikameera mucaa koo naa eebbisaa jettee akkasumas kumaatamni, tuu ...tuu jedhanii yoo eebbisan gammachuu guddaatu itti dhaagaahama jetti. Wantoonni kaan garee kana keessatti haasa'aman ammoo waan kolfaati. Fakkeenyaaf haati tokko firiijii ykn kattanneessaa moofaa birrii kuma 6n narraa bitaa jettee maxxansitee, qoosaan itti qoosame firiijichumayyuu cabbii gochuu hin oolle. Kaan ammoo 'ulfaa'eera moo hin uulfoofne?' jettee gaafattee, gariin ulfoofteetta yoo jedhaniin gariin ammoo lakki hin ulfoofne jedhaniini wal falmu. Akkami wanti kun sagalee caalmaan murtaa'amoo nama jechisiisa. Haati tokko mucaan koo qaamni ishii ni guba yoo jette, gariin kana jedha gariin ammoo sana jedha. Maarree haadholiin salphaadhumatti gorsa namni tokko barreesse dhagaahanii waan daa'ima isaanii balaaf saaxilu gochuu danda'u kan jettu Tiinaan kanaaf imaammata jabaa akka qaban himti. Nuti gorsa ykn gargaarsa jalqabaa kennina malee ogeeyyii bakka hin buunu jetti. Waa'ee qorichaa fi yaala fayyaa maxxansuun akka hin danda'amne dhorkinee jirra jetti Tiinaan. Haadholiin waa'ee kanaa gaaffii akka gaafatanis ta'e gorsa akka kennan hin jajjabeessinu jetti. Gaaffileen guyyaa guyyaan garee kana keessatti gaafataman ykn ammoo karaa keessaa ergaman dhibbaan lakkaa'amu. ""As Ameerikaa halkan yoo ta'u, biyyaa ammoo guyyaadha. Garaagarummaa sa'aatii 11 qaba. Haadholiin wanti ariifachiisaan isaan mudatu hedduu waan ta'aniif gaaf tokko tokko taa'ee otuman deebii kennuu natti bari'a,"" jetti Tiinaan. Ishii waliin garecha keessatti dabareen kan mariisisan ykn deebii kennan haadholiin biroo 12 fi dhiirri 1 jiru. Torbeetti haala idilee ta'ee wal arganii, qaboo yaa'ii qabachaa mari'atu. Qaamaan wal arganiis manneen barnootaa fi buufataalee fayyaatti leenjii ni kennu. Gara fuulduraatti garee kana gara TV fi Raadiyootti guddisuuf yaada qabu. Kanas Youtube irratti tokko jedhanii eegalaniiru. Gara dhaabbataatti jijjiiruufis hojjetaa akka jiran himu. Garee biraa ""መልካም ቤተሰብና ልጆች አስተዳደግ"" jedhu bananiis hordoftoota kuma 50 horataniiru. Inni kun ammoo 'Maatii gaarii fi guddisa ijoollee' akka jechuuti. Dhiironni tokko tokko garee haadholii keessatti hirmaachuu ni sodaatu, isaaniif carraa bal'isuuf jenneeti kana kan banne jetti Tiinaan. Amma amma sududumaan haadha warraa isaaniin afeeramanii garee haadholii kanatti kan makamaniifi hirmaannaa gaariis kan godhan abbootiin akka jiran himti Tiinaan. Abbaan warraa haadha warraa isaa hin hubanne, kan haati warraa isaa mana ooluun dhibaawummaa itti fakkaatu jiraachuu mala. As keessatti dadhabbii haadholii yoo argu, waan isaan barreessan yoo hubatu, daa'ima guddisuun, mana bulchuun waan salphaa akka hin taane ni galaaf jetti. ""Fakkeenyaaf seenaa tokko sitti hima, obboleessi keenya tokko Itoophiyaan ala jiraata ture. Garee keenya keessatti baay'ee hirmaata. Booda seenaa isaa wayita nutti himu, haati warraa isaa ulfa taatee konkolaataa osoo ooftuu balaa irra gaheen paaraalaayizdi taate. ""Mucaa isaa guddisuun dirqama isaa ta'e. Garee keenyatti makamee akkamiin mucaa isaa akka guddisu, haadha warraa isaas akka kunuunsu barate,"" jetti. Booda haati warraa isaa jalaa boqottee jennaan, mucaa isaa ganna tokkoo walii hafe. Amma dhaabbiin garee kana keessatti hirmaata. Tiinaa fi haadholii 12 biroo waliin ta'uun garee kana kan to'atuufi kan mariisisu tokko dhiiradha. ""Abbaa jabaa fi abbaa warraa jaartii isaa jaalatudha. Nuyiif ammoo obboleesaa hirkoo nuuf ta'udha. Isa yeroo arginu dhiironni gara garee kana akka dhufuu qaban nutti dhagaahama,"" jetti Tiinaan. ""Fonqolcha garee"" akka irratti hin raawwanne wal-amantaan."	https://www.bbc.com/afaanoromoo/oduu-60919124
entertainment	Dubartoonni Hindii tumaa dirqiidhaan tumatan maaliif didan?	Hindiittis ta'e addunyaa biraatti tumachuun fakkeenya bilisummaa fi qabsooti. Dargaggoonni hedduu eenyummaa isaanii fi wanta adda isaan godhu agarsiisuuf itti fayyadamu, Anaaf garuu qabsoon tumachuu dhabuu dha. Funyaanii fi gurra urachuun mallattoo dubartii itti hacuucan akka ta'e yaadaan guddadhe. Sababni isaas harmeen koo tumaa lama ykn sadii qabdi. Akkoon koo immoo ishee caalaa qabdi. Kanaan ala filmaata akka hin qabne natti himan. Baadiyyaa bakka warrikoo dhufan, Kaaba Hindii bulchiinsa Piraadeshitti, dubartoota heerumanif tumachuun barbaachisaa dha. Maqaa isaa Godnaa jedhuun. ''Warri koo akka natti himanitti tumaa yoo hin qabaanne, namni na fuudhe na harkaa fuudhee hin nyaatu ykn hin dhugu. Namni na qollifata,'' jechuun harmeen koo dhiyeenya natti himte. Abbaan koo fi warri dhiiraa tumaa tokkoyyuu hin barbaadan,'' naan jette. Yeroo heeruma ishii A.L.A bara 1940 umuriin ishii 11 ture. Cidha booda haati ollaa jiraattu waamamtee akka tumaa godhattu waamamte. Meeshaan itti tuman kan duriiti: lilmoo ibidda keessa kaa'anii diimessu. Yeroo tuman qaama irra keessaa gubuun halluu gurraacha itti naqu. Dur dur dhukkubbii isaa dandamachuufis ta'e madaa isaa fayyisuuf qorichi hin turre. Kanaaf, madaan suni qooruuf haga ji'a tokko turuu danda'a. Waggoota torbaatama booda, tumaan harmeekooti badaa adeemuus dhukkubbiin yeroo ijoolluummaa tumatte garuu har'as ija ishee dura jira. ''Baay'een boo'e. Dubartii na tumtu miilaan dhiituu itti fufe. Dhumarratti akaakayyuu kootti akkan ishee rakkise na himatte.'' Fakkiiwwan xixiqqoo harka isheerra turan maal akka ta'an baruu hin dandeenye. Tarii fakkii abaaboo fi baala adda addaa ta'uu danda'aa jette yaadde. Qorattuun yunivarsiitii Luknoow Keyaa Paandey waa'ee tumaa Hindii keessa adeemte kan qoratte yoo ta'u, fakkiiwwan tumatan keessaa biqiltuuwwanii fi bineensonni ni baay'atu. Akkasumas maqaan abbaa warraa fi abbaa akkasumas maqaa qe'ee, bineensa waaqeffatan, fakkeenya aadaa fi gosaa tumachuu danda'u. Hawaasa muraasa keessumaa gosaan kan wal bulchan keessatti dubartoonnis ta'e dhiirri ni tumatu. ''Mallattoo eenyummaa, du'a boodallee fakkeenya lubbuu jedhamee amanama. Yeroo duutee lubbuun kee Waaqatti qajeeltu qaccee warra kee yeroo gaafatamtu tumaa kee irraa baruu dandeessa amantaan jedhu jira,'' jetti. Hawaasa hedduu keessatti, akkuma qe'ee itti dhaladhe guddadhetti, tumaan bultii ijaarrachuu isaanii agarsiisuuf itti fayyadamu. Haadha koo fi akkoo koof garuu mallattoo qulqullinaa jedhameeti amanama. Yoo dubartiin tumatte malee abbaa warraa ishii tajaajiluu hin dandeessu amantaa jedhuutu jira. Barsiifata akkanaa garuu shamarran hedduu didaa waan jiranif xiqqaataa jira. Ammayyuummaa fi misooma akkasumas addunyaa biraa waliin wal madaquun barsiifanni akkanaa baadiyyaa fi bakkeewwan gosaan wal bulchanitti akka jijjiiramu taasisaa jira. Barsiifanni akkasumas ilaalchi akkanaa fooyya'aa kan jiruu fi shamarran qe'ee baadiyyaa keessa jiran fedhii tumachuu dhabaa jiru jedhu addee Paandey. Waggoota 2, 000 darbanif dubartonnii addanaa tumaa tumataa turan. ''Akkuma dubartiin dhala godhachuu geesseetti addarra tumatti. Waggoota itti aananiif immoo qaama ishee hedduu irratti tumatti. Anitaan umuriin ishii 15 yoo ta'u tumaa adda ishee irra jiru yeroo tumatte haalaan waan dhukkubeef, kan biraa dabalachuu hin feene. Faallaan garuu harmeen ishii qaama ishee bakka baay'ee irratti tumaa qabdi. Harmeen Anitaa garuu intalli isaanii tumaa diduu isheetin hin lolani. ''Ani waan hin baranneef waan warri koo naan jedhan fudhe. Ishiin garuu baratteetti. Kanaafuu, yoo tumaa hin feene homaa miti,'' jedhan. Waggoota booda kanaa ijoolleen dureessaa Hindii fiilmii Hooliwuud ilaaluu fi weellistoota Rook hordofuu irraan kan ka'e tumachuu haalaan fedhu. Hiriyyoonni koo hedduu illee tumataniiru. Anaaf garuu, sababa aadaatin, tumaan safuudha - mallattoo cunqursaa.	https://www.bbc.com/afaanoromoo/oduu-41513642
sports	Koronaavaayirasi: Kaanaadaan atileetota hin ergu jechuun Olompikii baranaa shakkii guddaa keessa galchaa jira	"Dorgommiin Olompikiifi taphoota paralimpikii 2020 Tokiyoo shakkii guddaa keessa galeera, kessumattu erga Kaanadaan atileetota dorgommicharratti hirmaatan akka hin ergine beeksisteen booda shakkiin jiru bal'ateera. Kanaadaan tarkaanfii kana fudhachuutiin biyya jalqabaa taatiitti. Kaanaadaan kana kan beeksiifte, ammoo erga minisirri muummee Jaappan Shinzooo Abee yeroo jalqabaaf guyyaan dorgomichaa achii siqun isaa hin oluu jechuun amanani booda. Haluma kanaan gartuun Awustiraaliyaa dorgommichii akka hin gaggeefamne 'ifaa' dha jechuun atleettonni ishee dorgommiii 2021'f akka qophaa'aniif itti himteetti. Dorgommiin kun Adoolessa 24 akka jalqabuuf karoorfamee jira. Kaanadaan maal jette? Koomiteen olompikiifi paralimpikiii atleetota, gartuulee ispoortii fi mootummaa Kaanadaa waliin mari'achuun ""murtee isa cimaa"" murteessuu isaa beeksise. Sana booda dorgomichii waggaa tokkoof achi akka siquuf  Koomitee Olompikii Idil addunyaa, Komitee pParalimpikii Idil Addunyaa fi DHaabbata Fayyaa Addunyaaf 'aritiin waamicha' dhiyeessera. ""Dorgommii kana achi siiqsuun akkam akka cimaa ta'e nuuf gala ta'us garuu fayyaa fi nageenya atleetotaafi hawaasa addunyaarra kan kan caalu hin jiru"" jedha ibsi isaani. Boodarra Kaanadaan fuula Tiwiitaraa irratti, ""Har'a guyyaa dabarsaa. Bor ammo injifadhaa"" jechuun maxxansaniiru. Shinzoo Abeen hoo maal jedhani? Torban hedduuf aanga'ooti Jaappan dorgommichi akkuma karoorfameen akka itti fufu himaa turani. Garuu Wiixata kana MM Abeen haasaa paarlaamaa irratti taasisaniin yeroo jalqabaaf guyyaan olompikii Tookiyoo 2020 achii siquun isaa akka hin oolle amananiiru. ""Dorgommii kana guutummaatti qabaachuun ni cima, nageenyi aatleetota dursa dhufuu isaa yeroo yaadnu murtiin guyyaa isaa achi siqsuu kan hin oolle ta'a,"" jedhani. Ta'us garuu dorgommichi gutummaatti akka hin haqamne dubbataniiru. Dorgommiin olompikii yeroo nagaatti haqamees ta'e guyyaan isaa geeddaramee hin beeku.Olompikiin  1940 sababa Waraana Addunyaa Lammaaffan kan haaqame ture yoo ta'u yeroo sanattis Tookiyootti gaggeefamuuf ture. Ejjennoon Koomitee Olompikii Idil addunyaa (IOC) maali? Dilbata irratti IOC'n dorgommii 2020 irratti murtee murteessuuf ofiif torban afur kennuu isaa beeksiseera. Guyyaa geeddaruun 'filannoo' tokko ta'uu danda'a, dorgommicha haquun garuu "" rakkoo kamiifu furmaata hin ta'u ykn eenyunuu hin gargaaru"" jedha. Xalayaa atleetootaaf barreessaniin pirezdaantiin IOC Toomaas Baachi "" Lubbuun namaa dorgommii qopheessuu dabalatee waan hundarra caala"" jedhaniiru. Biyyootiin biroofi atleettonni maal jedhu? Wiixata Awustiraaliyaa atleettonni ishee dorgommiii 2021'f akka qophaa'aniif itti himteetti. Dilbata ammo, hogganaan Atleetikii Addunyaa, Sebasishiyaan Koo dorgommii Adoolessa keessa gaggeessun ""dhugaas hin fakkaatu baarbaachisaas miti"" jechuun Toomaas Baachiif barreessaniiru. Ispoortiin Fiigichoo USA guyyaan akka geeddaramuuf waamicha dhiyeessaniiru. Atleetonni gartuu Global Athlete jedhamuuf murtee wal fakkaata qabu."	https://www.bbc.com/afaanoromoo/oduu-52000786
politics	Masriin Hidha Guddichaa fi dhimmoota biroo irratti kora biyyoota Arabaa gaggeessaa jirti	Masiriin biyyoota shan kan hirmaachise, kora biyyoota Arabaa gaggeessaa jiraachuu miidiyalen biyyattii gabaasan. Akka gabaasa kanaatti, Pirezidaantiin Masirii Abdul Fatta al-Sisin waamicha taasisaniin biyyoonni shan magaala qarqara Galaana Medetiraaniyaatti argamtu Niwu Alameyinitti koricha irratti argamaniiru. Gaggeessitoonni biyyoota Bahireen, UAE, Iraaq fi Yordaanos kora Masiriin waamte irratti argamaniiru jedhame. Dhimmoota kora kana irratti ka'aniiru jedhame keessaa tokko dhimma Hidha Guddicha Laga Abbayaa irratti Itoophiyaan ijaaraa jirtuudha. Waa’en waraana biyyoota Arabaa kanneen akka Yaman, Sooriyaa, Liibiyaa keessatti gaggeeffamaa jiruu fi dhiyeenya kana ammoo lola Israa’el fi Gaazaa gidduutti gaggeeffamees mata duree kora kanaa kan biraati jedhame. Hidha Guddicha laga Abbayaa irratti Itoophiyaan ijaaraa jirtuun Sudaan fi Masiriin yeroo garaa garaatti Itophiyaa irratti komii cimaa dhiyeessu. Keessumaa Masiriin, Itoophiyaan bishaan guutuu irratti waliigaltee dhaabbataa  irra osoo hin gahin qophaadhuma ishee deemaa jirti jechuun waltajjiiwwan idil-addunyaa irratti himatti. Itoophiyaan ijaarsa hidha guddichaa erga eegaltee waggoota kudhan lakkoofsiseera. Erga ijaarsi kun eegalee biyoota sadan: Itoophiyaa, Masirii fi Sudaan gidduutti akkaataa ijaarsa fi guutinsa bishaanii irratti mariin gaggeeffamu takka jabaataa takka ammoo laafaa as gahe. Amma Itoophiyaan ijaarsa hidha guddichaa kanaa gara caalu xumuruutti jirti. Guutinsa isaa akkasuma gulantaa gulantaan itti jirti.  Itoophiyaan guutinsa bishaan Hidha Guddichaa marsaa sadaffaa raawwachuu ishee beeksiftee turte. Kanumaan wal qabatee Masiriin dhimmicha gara Mana Maree Mootummoota Gamtoomaniitti geessitee turte. Ahram Online akka gabaasetti kora biyyoonni Arabaa shanan Masiritti taa'an kanaan Masiriin humna ibsaa Iraaqif dhiyeessuf walii galanaii jiru. Kuni ammoo Iraaq keessatti sochiin Industirii akka babal'atuuf kaayyeeffameeti jedhame. Kora Masiritti taa'ame kanaan garuu waa'ee hidha Itoophiyaan ijaartuu irratti ni mariyatu kan jedhuun alatti bal'inni isaa maal akka ta'e hin baramne. Masriinis Laga Abbayyaa kan bishaansaa harki 85 ta’u Itoophiyaa irraa maddu, hangi bishaansaa na jalaa hir’ata jechuun yaaddoo ishee cimsite dhageessisaa turte. Gamtaan Afriikaa, Liigiin Arabaa, dhaabbanni Mootummoota Gamtoomanii fi biyyoonni Lixaa akka ishee waliin dhaabbataniif irra deddeebiin gaafataa jirti. Waggoota sadan darbaniif wayita waqtiin roobaa eegaluutti dhimma hidha guddichaa kaasuun biyyootaafi dhaabbilee dhiibbaa gochuu danda’u jettee amantu biratti Itoophiyaa waliin haala fayyadama bishaanii irratti seera dirqisiisu irra akka gahamuuf, jaarsummaan akka taa’amuuf dhiibbaa cimsiti.	https://www.bbc.com/afaanoromoo/articles/c51vnlyd9mmo
politics	Mikaayil Gorbaachov: Duree Sooviyeet waraana hololaa goolabuu keessatti ga'ee gumaachan	Gameessi siyaasaa Ardii Eeshiyaa fi Baha Awurooppaa keessatti dhiibbaa guddaa uumuun beekaman-mallattoo Gamtaa Sooviyeet (Soviet Union) kan ta'an Mikaayil Sargeyeviich Gorbaachov, Bitootessa 2, 1931 Kibba Raashiyaa bulchiinsa Istavropol keessatti dhalatan. Maatii hojii qonnaan bulan keessatti kan dhalatan Gorbaachov, umrii ijoollummaatti maashina qonnaa irra hojjetaa turan. Erga bara 1955 Yuunivarsitii Mooskoo irraa eebbifamanii garuu siyaasatti seenan, miseensa Paartii Koministii ta'uun hirmaachuu eegalan. Haadha warraa isaanii Ra'isaa waliin gara iddoo dhalootasaanii-Istavropol wayita deebi'an damee paartichaa achi jiru keessatti guddoo qooda fudhachuu eegalan. Namoonni umriin jaaran duree Sooviyeet Yuuniyen ta'uu namoota hin amanne keessaa tokko turan. Bara 1961 barreessaa Liigii Dargaggootaa Paartii Koministii ta'uun, jila Kora Kongireesii Paartichaa keessaa tokko ta'aniiru. Qondaala damee qonnaa ta'uunsaanii argannoowwan teeknooloojii damee kanaa hedduu akka addunuyaaf gumaachan carraa isaaniif bane, kanarratti dabalataan ga'een isaan siyaasa keessatti qaban addunyaa gara bahaa keessatti maqaa akka horatan isaan gargaare. Namoota siyaasaa jaarraa 20ffaa keessa dhiibbaa uumuun beekaman keessatti kan ramadaman Aab Gorbaachov, umriisaanii waggaa 91tti du'aan addunyaa kanarraa boqotaniiru. Bara Sooviyeet Yuuniyen- kan Eeshiyaa fi Baha Awurooppaa waggoota 70'f to'atee ture, pireezidantii kan turan gameessi siyaasaa kun, ergasiis jijjiirama bu'uuraa fiduun maqaansaanii eerama. Bara 1985 wayita sagantaa Rifoormii isaanii labsan, diinagdee guddisuu fi jijjiirama siyaasaa fiduun kaayyoonsaanii gooroo ta'uu ibsan. Jijjiirama suduudaan biyyattii fi addunyaarratti raawwataa ture keessatti qooda olaanaa gumaachan Gorbaachov. Bara Gorbaachov jijjiirama gurguddoon siyaas diinagdee kan dhufan biyya Raashiyaa-yeroo sana USSR jedhamtu keessatti qofa osoo hin taane, biyyoota dibaabee maqaa kanaa jalatti hammataman mara keessatti. Gorbaachov bara 1978 miseensa koree giddu galeessaa ta'uun damee qonnaarraa filatamanii Mooskootti ergaman, waggaa lama booda miseensa guutuu koree seera baastotaa Paartii Koministii ta'an. Biyyoota alaa hedduutti kan imalan Gorbaachov, imala isaan taasisan keessaa kan isaan Landanitti taasisan Ministira Muummee yeroo sanaa Margaret Tatcher hedduu malaalchise. Haasaa BBC waliin goote keessatti USSR waliin michummaa cimsuu akka barbaaddu, Aab Gorbaachov ammoo akka jaallattu ibsite Aadde Margaret Tatcher. Gorbaachov bara 1984 wayita dureen paartiisaanii Yuri Andropov du'u dura taa'aa ta'uuf turan, garuu qondaalli dhukkubsataa turan Konstantin Chernenko dura taa'aa ta'an. Garuu namni kunis waggaa booda wayita du'an Aab Gorbaachov bakka bu'an, paartichi yeroo duraaf hoogganaa dargaggeessa argate. Gorbaachov dhaloota 1917 boodaa yeroo jalqabaaf hoogganaa paartichaa ta'an turan. Muudamni isaanii humna haaraa biyyattii fi addunyaafis fide. Biyyattii kufaatii diinagdee keessaa baasuun hojiisaanii jalqabaa ture, kanatti aansuun rifoormii bu'uuraa paartiisaanii keessatti uumuu ture kaayyoonsaanii. Fooyya'iinsa diinagdee milkeessuuf paarticha keessatti guutummaatti rifoormiin dhufuu akka qabu amanu turan. Yaadi furmaataa Gorbaachov qabatanii as ba'an jechoota Raashiyaa lama gara waltajjii addunyaatti baase. Isaanis biyyattii bifa haaraan ijaaruu-perestroika  fi Rakkoo jiru furuuf dhimmi ijoon barbaachisu iftoomina- glasnost kan jedhamaniidha. Bara 1991 Kora Qondaaltota Koministii- Leningiraad jedhamu kan boodarra Seent Piitarsibargi jedhamuun moggaafame irratti, ''Biyyoota kaan waliin yoo ilaalamu diinagdeen keenya boodatti hafeera. Isin baayyee nama qaanessitu,'' jechuun dubbatan. Diinagdee to'annoo mootummaa jala jiru gara gabaa bilisaatti geeddaruun kaayyoosaanii hin turre. Dhimma kana kora bara 1985 bakka bu'oota paartilee waliin taasisanirratti ibsaniiru. ''Gariin keessan gabaan lubbuu diinagdee akka waan ta'eetti ilaaltu. Jaalleewwan, mee waa'ee lubbuu baraartuu dhiisaa waa'ee doonittii yaadaa! Doonittiin ammoo sooshaalizimiidha,'' jechuun dubbatanii turan. Sirni bulchiinsaa isaanii qabbanaa'uu jalaa baraaruuf malli isaan fayyadamuu qaban kan biraan ammoo dimokiraasiitti ce'uu ture. Yeroo jalqabaaf bakka bu'oota uummataaf filannoon bilisaa akka gaggeeffamu taasisan. Bulchiinsi abbaa irree hanga tokko hir'achuun biyyoonni Gamtaa Sooviyeet hundeessan akka sosocho'an daandii saaqe. Muddee 1986 jeequmsi Kaazaakistaan keessatti dhohe hookkaraaf karaa bane. Gorbaachov waraana hololaa xumuruuf barbaadanii turan. Kanarratti Pireezidantii Ameerikaa yeroo sanaa Roonaaldi Reegaan waliin waliigalan. Waraana qindaa'aa humnoonni Sooviyeet gaggeessaa turan keessatti walta'iinsa ture haqan, weerara Afgaanistaan-kan dhiiga hedduu dhangalaasee fi biyya qaaniitti galches goolaban. Biyyoota dirqamaan Gamtaa Sooviyeet jala galfaman irraa garuu qormaati cimaan isaan mudate. Iftoominni Gorbaachov kutaalee biyyattii garaagaraa keessatti diriirsan kun gaaffii mirga dimokiraasii fi bilisummaaf madda ta'e. Gorbaachov gara jalqabaa gaaffii akkanaan humnaan ukkaamsuu yaadan. Gamtaan Sooviyeet diigamuu biyyoota Kaaba Baaltik irraa eegale.  Biyyoonni akka Latiiviyaa, Lituweeniyaa fi Istooniyaa bulchiinsa Mooskoo jalaa of walaboomsan. Suutuma suuta gara Waliigaltee Warsaw Raashiyaatti dabalaman. Sadaasa 9, 1989 wayita lammiileen Baha Jarmanii gara Dhiha Barlin akka seenan wayita eeyyamuuf haalonni daranuu hammaatan. Warri Baha Jarmanii kanneen kooluu Gamtaa Sooviyeet jala turan keessaa akkaan mataa jabaachuun beekamu, fincila gaggeessaniin dhiha Barlin akka seenan eeyyamameef. Taankii waraanaa bobbaasuudhaan Sooviyeet muuxannoo yeroo dheeraa qaba. Gorbaachov garuu taankiiwwan bobbaasuu hin feene. Inumaa kun dhimma keessoo warra Jarmaniiti jedhanii usan. Gorbaachov ''jijjiiramoota Bahaa hanga Dhihaatti mudatan fiduu keessatti ga'ee olaanaa gumaachuusaaniitiin,'' bara 1990 badhaasa noobeelii nageenyaa argatan. Bara 1991 qormaanni jabaan koministoota duraanii Mooskoo jiran irraa isaan mudate, nu ga'e jedhaniin. Fonqolchi mootummaa raawwatame. Gorbaachov osoo Galaana Gurraacha (Black sea) irratti bashannanii to'ataman. Qondaalli paartii Mooskoo jiran Booriis Yaalsin carrichatti fayyadamuun aangootti ba'an. Fonqolcha mootummaa dhaabsisuun, hiriirtota hidhuun aangoo siyaasaa Gorbaachov hunda dhuunfatan. Kun ta'ee ji'oota ja'a booda Gorbaachov ari'aman. Paartiin koministiis seeraan ala jedhame. Raashiyaan imala haaraa fi itti ba'asaa hin beeknetti seente. Mikaayil Gorbaachov dhimma Raashiyaa fi dhimmoota addunyaa keessatti ga'ee guddaa ba'uu itti fufan. Maqaansaanii dhimma biyya keessaa caalaa alatti irra ka'a. Bara 1996 pireezidantummaaf dorgaman, garuu sagaleensaan argatan dhibbeentaa shanii gadi ture. Bara 1990oota keessa waltajjii addunyaa hedduurratti dubbachuun beekamtii guddaa horatan. Hooggantoota addunyaa waliinis michummaansaanii inuma cime. Namoota lammiilee Raashiyaan ala ta'aniin guddoo beekaman, kabajaman, badhaasa hedduus argatan. Garuu bara 1999 Ra'iisaan wayita dhibee kaansariin jalaa duutu hamileen isaan bu'e. Jijjiiramoota gama isaaniin dhufe hundaaf bu'uurri haati warraasaanii kun isaan cinaa jiraachuudha jedhama. Gorbaachov ''aangoo hundinuu harka hoji-raawwachiistuutti gumaa'eera,'' jechuun Pireezidanti Vilaadmiir Putiiniin guddoo qeeqaa turan. ''Siyaasi biyyattii yeroodhaa gara yerootti gara fakkeessuutti deemaara. Fakkeessuuf jecha maqaa dimokiraasii faarsuutu mul'ata,'' jechuun bulchiinsa Putiin qeeqaa turan. Bara 2014 wayita Kireemiyaa Raashiyaa jala galchuuf filannoon uummataa gaggeeffamu garuu sirriidha jedhan Gorbaachov. Bitootessa 2021 wayita waggaa 90ffaan Gorbaachov kabajamu Pireezidant Putiin, ''nama ammayyaa, seenaa Raashiyaa fi addunyaa jijjiiraniidha,'' jechuun jajan. Gorbaachov ammoo waa'ee duudhaa isaanii maal jedhu? Bulchiinsa aangoo hunda bakka tokkotti dhuunfatuu fi Waraana Hololaa hambisuun waan sirrii fi dirqama ture. Meeshaalee waraanaa niwukilaraa hir'isuunis akkasuma, jedhan. Fonqolcha mootummaa fi goolabamuu Gamtaa Sooviyeet ilaalchisee ammallee komiitu jira. Diigamuu Sooviyeetiif lammiileen Raashiyaa hedduun ammallee Gorbaachov himatu.	https://www.bbc.com/afaanoromoo/articles/cyjvn107lrvo
health	Koronaavaayiras: Booris Joonsan ummata isaa akekkachiisuun xalayaa barreessaniif	"Ministirri Muummee UK Booriis Joonsan miidhaan weerarri koronaavaayirasiin qaqqabsiise osoo hin foyyaa'iin dura sadarkaa hamaa ta'erra ga'uu akka danda'u bakka dhibee kanaan qabamanii adda bahanii jiranirraa xalayaa barreessuun ummata akeekkachiisan. Covid-19n erga qabamanii bakka itti adda of baasanii jiraniirraa kan ergaa kana ummataaf dhaaman ministirri muumichaa, barbaachisaa taanaan dhorkaawwan jajjaboo hojiirra akka oolchuu danda'anillee ibsaniiru. Lammileen biyyattii yeroo mana isaaniitiin alatti sosocho'anitti qajeelfamawwan hordofuu qabanniifi waraqaalee odeeffannoowaan fayyaa qaban akka isaaniif kennamuuf itti himameera. Kunis kan taasifamuuf, mootummaan lammileen wanta gochuu qaban ifatti sirriitti qajeelfamni hin kennamneef jedhamuun erga qeeqameen boodadha. Maatii miliyoona 30 ta'aniif rabsamaa kan jiruufi maallaqni Paawondiin miliyoona 5.8  baasii itti ta'eera kan jedhame xalayaan ministira muummichaa ""Jalqabarraa tarkaanfiiwwan sirrii yeroo sirriitti fudhachuuf yaalleerra,"" kan jedhu irra jira. ""Gama saayinsiifi fayyaa irraa kanaan olitti tarkaanfiin fudhachuun nurra jiraatu akka jiru nuuf akeekanii jennaan hojiirra oolchuudhaaf duubatti hin deebinus,"" jedhu Ministirri Muummee Booriis Joonsan xalaya aisaanii kanaan. Ministirri Muummichaa itti dabalauudhaan, ""Wantan ifa isiiif taasisuu barbaadu, haalli dhukkuba kanaa osoo deebi'ee hin foyyaaiin dura wantonni hamoo ta'an mudachuu akka danda'an ni beekna,"" jedhan. ""Haata'u malee, qophiiwan taasisaa kan jirru yoo ta'u, hundi keenya qajeelfama kenname hojiirra oolchuu dandeenyaan lakkoofsi namoota dhukkubichaan du'anii xiqqaa ta'a. Jireenyis yeroo dhiyoo keessatti bakka sirrii isaatti deebiiti."" Ogeessonni akka jedhanitti yoo ta'e, tarkaanfiiwwan yeroo ammaa fudhatamaa jiran akka sochii dhorkuufi walirraa fageenya eeggachuu gorsawwan jedhaman hojiirra oolanii bu'aan isaanii hanga ilaalamutti yeroo torbaan lamaa hanga sadii jirutti lakkkoofsi namoota koronaavaayirasiin du'anii dabaluun isaa kan hin oolledha. Biriteen keessatti lakkoofsi namoota lubbuun isaanii sababa dhibee Covid-19n darbee 1,019 kan qaaqabe yoo ta'u kaleessa qofaatti namoonni 260 du'aniiru. Yeroo ammaa kana biyyattii keessatti namoonni  17,089 ta'an ammoo koronaavaayirasiin qabamaniiru."	https://www.bbc.com/afaanoromoo/oduu-52082207
entertainment	Kurt Cobain: Shurraabni weellisaa tamboon gubate Birrii miiliyoona kudhan baase	"Shurraabni weellisaa beekamaa Kurt Cobain tamboon gubate Doolaara Ameerikaa 334,000 yookaan Birrii miiliyoona kudhan baase. Erga Kart Kobeeyin lubbuu ofii balleesse amata 25 booda, shurraabni isaa tamboon gubate dolaara Ameerikaa 334,000'n gurgurame. Uffata uraa qabu kanas Kart 1993tti wayita muuziqaasaa ''Unplugged'' jedhu taphatu kan uffatedha. Uffati shame kun, haalluu magariisatti dhiyaatu kan qabu yoo tahu, ega Aabba Cobain uffatee qabee hin miiccamne. Kanaanis guggurraacha'eera, qaawwas qaba. Uffata kana ka gurgure Garret Kletjian, amata afuriin dura doolaara 137,500'n bite. ''Shurraabni kun uffata inni uffate mara keessaa isa olaanaa fi daran jaalatamaa tahedha,'' jechuun hogganaa Julien's Auctions kan tahan Daaren Juuliyen himan. ''Kart faashina xuraa'aa uffachuu beeysise; uffata aartistoonni biroo uffatan hin uffatu ture,'' jechuun Daariyeen AFP'tti himaniiru. Manni caalbaasii Julien's Auctions kun uffati kun $200,000-300,000 bita jechuun tilmaama baasee ture. Chaanaaliin muuziqaa beekamaan MTV agarsiisa kallattii walitti fufinsaan dhiyaatu ""Unplugged"" jedhamuun beekamu ALA 1989tti jalqabe. Agarsiisni ajaa'ibaa Cobain ""Unplugged"" jedhamu kallattiin taphate kun, sagantaa dhiyaatan keeysa isa olaanaadha jedhamuun beekama. Agarsiisni kunis Cobain of ajjeessuun ji'oota jahaan dura kan waraabame wayita tahu, erga du'ee boodadha kan uummatatti gadhiifame. Kana malees gitaarri harka bitaa Cobain, Fender Mustang- doolaara 340,000 gurgurameera."	https://www.bbc.com/afaanoromoo/oduu-50198505
health	Koronaavaayiras: Qondaalli mootummaa biyya alaatii yoo galan guyyoota 14'f addatti tursiifamuu diduun hidhaman	Qondaalli mootummaa Keeniyaa dirqama mootummaan 'namni kamiyyu yeroo biyya alaatii deebi'u guyyoota 14'f adda baafamee tursiifamuu qaba' jedhu hojiirra oolchuu diduun hidhaa buhan. Qondaalli Geediiyoon Saaburii jedhaman kun Bulchaa Ittaanaa Kaawuntii qarqara galaanaa taatee, Kiliifidha. Mr. Geediiyoon yeroo biyya alaa turanii deebiyan dirqamaan akka bakka addatti bafamuun tursiifamanii erga galanii booda qoratamanii dhibeen Covid-19 irrati argamee ture. Wallaansa fayyaa hordofaa turuun garuu amma fayyanii bahaniiru. Qondaalli mootummaa Keeniyaa kun jalqaba bakka addatti baafamuun tursiifamanii akka galan kan gaafataman biyya Jarman keessa naannoo namoonni kumaatamaan koronaavaayirasiittin itti qaban turanii waan deebiyaniif ture. Haata'u malee, qajeelfama mootummaa guyyoota 14f namni biyya alaatii galu adda baafamee turuu qaba jedhu diduun seera cabsaniif erga fayyaniin booda to'annaa jala olfamaniiru. Qondaalli kun erga koronaavaayirasiin irratti argameen booda namoota isa waliin tutuqqaa qaban jedhamuun shakkaman 100 gara adda baafamuun keessa turanii galfamaniiru. Kanaanis, lubbuu  namootaa balaaf saaxiluu isaatiin himatameera. Mr. Geediiyoon erga dirqamaan akka bakka adda baafamuun itti tursiifaman galfamanii booda, ''rakkinan namootarratti uumeef baayyeen gadda,'' jechuun gaabbusaanii gaazeexaa tokkotti himanii turan. Keniyaa keessattis namoota hanga Jimaataatti qorannoon irratti gaggeefame keessaa 122 irratti koronaavaayirasiin argamuun isaa mirkanaa'eera. Namoonni sababiidhuma kanaan du'an afur yoo ta'an, tokko daa'ima duraan rakkina fayyaa qabu umurii waggaa jahaa ta'uun barameera. Biyyattiin tatamsa'ina dhukkubichaa to'achuuf jecha tarkaanfiiwwan garaa garaa fudhataa kan jirtu yoo ta'u, galgala sa'aatii tokkoo kaasee hanga barii sa'aa 11'tti eenyumtuu akka hin sochooneef dhorkameera.	https://www.bbc.com/afaanoromoo/oduu-52164049
politics	Obbo Jawaarfaa falmii 'ragaan golgaa duubanimoo ifatti' jedhu pilaazamaan akka hordofan murtaa'e	Falmii dhimma ragaaleen golgaa duubaanimoo ifatti ragaa bahuu qabu jedhurratti Obbo Jawaariif kaan Pilaazmaadhaan akka dhaddacha hordofan manni murtii ajaje. Manni Murtii Olaanaa Federaalaa dhaddachi dhimmoota heeraafi shororkaa dhaddacha A L I Bitootessa 29 bara 2013 ooleen ragaaleen abbaa alangaa golgaa malee ifatti dhihaatanii akka ragaa bahaniif A L I Eebla 5 bara 2013 tti beellama qabatee ture. Haata'uutii, ajaja manni Murtii Olaanaa Federaalaa kenne kanarratti Abbaan Alangaa Waliigalaa Federaalaa ol iyyannoo waan gaafateef jecha Manni Murtii Waliigalaa Federaalaa hanga akkaataan ragaaleen itti dhagahamu kuni falmiidhaan murtii argatutti beellamni ragaalee dhaga'uuf qabame akka dhorkamu ajajee ture. Sababa kanaafis beellamni Manni Murtii Olaanaa Federaalaa jecha ragaalee ifatti 'guyyaa kaleessaa A L I Eebla 5 bara 2013tti qabatee ture kan hafe jedhan abukaatoo himatamtootaa keessaa tokko kan tahan Obbo Kadir Bulloo. Manni Murtii Waliigalaa Federaalaa dhadhachi lammaffaan guyyaa har'a 9A L I Eebla 6 bara 2013) dhimma Abbaan Alangaa Waliigalaa Federaalaa ol iyyannoo gaafateef kanarratti falmiin akka ta'uuf beellama qabatee turus sababa ajajni yeroodhaan himatamtoota hin geenyeef osoo hin ta'in hafeera jedhan. Abbaan alangaa waliigalaa ajaja kana yeroodhaan nun dhaqabsiisne kan jedhan Obbo Kadir falmiin kuni har'atti qabamuu isaayyuu kaleessa akka dhagahan dubbatu. Manni Murtii Waliigalaa Federaalaa dhadhacha har'a oole kana irrattis himatamtoonni, Obbo jawar Mohaammad fa'a dhaddacharratti qaamaan argamanii osoo hin taane pilaazmaadhaan akka hordofaniif murtii darbe irratti falmiin ta'uus dubbatan. Himatamtoonni pilaazmaadhaan dhaddacha akka hordofan kan taasifamu yoo himatamtoonni qaaman dhihaachuu hin dandeenyeefi fageenyarra jiraatan mirga isaanii eeguuf jecha, namoonni kunneen garuu asuma magaala keessa ta'anii qaamaan dhufanii hordofuu qabu jechuun abukaatonni falmaniiru. Manni Murtii Waliigalaa Federaalaa dhaddacha har'a oole kanaan falmii abukaatonni taasisan kana kufaa gochuun himtamtoonni galmee Obbo Jawaar Mohaammad fa'a jalatti himataman falmii mana murtii kana Pilaazmaadhaan akka hordofan ajajeera. Ol iyyannoo Abbaan Alangaa Waliigalaa Federaalaa godhe kanaan ragaaleen golgaa duuba taa'aniimoo ifatti raguu qabu kan jedhurratti falmii gochuuf manni murtii waliigalaa federaalaa  Eebla 15 bara 2013tti beellama qabachuus himan Obbo Kadir. Ji’a Waxabajjii bara 2012 keessa ajjeechaa Artiist Haacaaluu Hundeessaa booda kan qabaman Obbo Jawaar Mahaammad fi namootni galmee isaanii keessatti argaman kunneen biroo labsii yakka shororkeessummaa ittisuufi to’achuuf bahe, labsii yakka telekoomii, labsii bulchiinsafi to’annoo meeshaa waraanaafi seera yakkaa biyyattii keewwata garaagaraa darbuun ture kan himataman. Manni Murtii Olaanaa Federaalaas himatawwan labsii bulchiinsafi to’annoo meeshaa waraanaan walqabatan jaha akka addaan citan murteesuunsaa ni yaadatama. Obbo Dajanee Guutamaa, Dr Birhaanamasqal Abbaba fi Tsaggaayee Raggaasaa namoota biyya keessa hin jirre fi galmee Obbo Jawaar Mahaammadfaa keessatti himatamanidha.	https://www.bbc.com/afaanoromoo/56722750
health	Saayinsii fayyaa: Meeshaan sammuu keessa kaa’amu dhiphina hamaa hir'isuu mala jedhame	Meeshaan elektirikaa buqqee mataa keessa kaa’amuun sammuu wajjin walitti qabsiifamu dhiphina garmalee hamaa adda baasuufi wal’aanuuf akka ooluu danda’u saayintistoonni Ameerikaa himan. Ogeeyyiin kun dhukkubsataa tokkoorratti bu’aa ‘abdachiisadha’ jedhan erga arganii booda  kana dubbatan. Dubartii umrii ganna 36 Saaraa jedhamtu meeshaan kun samuu ishee keessa waggaa tokko dura olkaa’ameef jireenya ishee deebisee gammachuun guutuu (wayyaa’u) himte. Waanti amma sanduuqa kibiriitii geessu sammuu keessa godhamuun yeroo hundumaa ‘banamee taa’uun’ ykn yeroo barbaaddetti qofaa dhaamsa dabarsitiif. Qorannoon kunis barruu ‘Nature Medicine’ jedhamurratti ibsame. Qorattoonni Yunvarsiitii Kaalifoorniyaa, Saanfiraansiiskoo dhukkubsattoota akka Saaraa dhiphina cimaa qaban biroo tarii gargaaruu akka malu abdii qabachuu himuun, garuu yaaliin dabalataan akka barbaachisu himan. Saaraan nama yeroo jalqabaatiif wal’aansa yaaliirra jiru kana argattedha. Saaraan wal’aansa dawaa farra-dhiphachuufi yaalii elektrookonvalsiiv jedhamu waggootaaf fudhattullee hin milkoofne turte. Wal’aansi baqaqsanii yaaluu cimaa ture garuu Saaraan waan itti wayyeeessu kamiyyu argachuun akka caaluuf himteetti. ‘’Wal’aansa kennaman hunda yaalee ifaadheera. Jiruun koo idilee daangeffameera. Guyyaa guyyaan miira dararamuutu natti dhaga’ama. Homaa hin hojjadhu ykn baayyee oliif gadi hin deemu,’’  jette. Wal’aansi baqaqsanii yaaluu shiboon akka itti galuuf buqqee mataa ishee xiqqeessanii uruu kan  dabalatu ture, Kunis sammuu ishee akka dammaqsuuf  gargaaruuf ture. Sanduuqni baatiiriifi dhaamsa maddisiisu qabu gogaa buqqee mataafi rifeensaa gadi lafee keessa kaa’ama. Wal’aansi kun guyyaa tokko guutuu kan fudhatuufi hadoochituun of erga wallaaltee booda dalagameef. Saaraan wayita wal’aansarraa dammaqxu gammadaa akka kaate dubbatte. Wayita meeshaan mataakoo keessa suuqame banamu jireenyi koo battaluma sana wayyoofte. Jireenyi koo deebi’ee gammachuutti deebi’e,’’ jetti. ‘’Torban muraasa keessatti yaadni of-ajjeessuu na yaachisaa ture narraa bade.’’ ‘’Wayitan dhiphachuu garmalee keessa ture, waantin arge hundi jibbisiisaa ture.’’ Waggaa tokkoo as Saaraan fayyaa gaarii qabdi, miidhan maddee sababa kan galfatteef isheerratti mul’ates hin jiru. ‘’Meeshichi dhiphachuu narraa ittiseera, eeenyummaa kootti sirriitti akkan deebi’u na gargaare deebi’e akkan jireenya koo ijaaradhuuf,’’ jette. Meeshaan kun akkamitti hojjata? Dr Kaatiriin Iskangos, saayikaatiristiifi qorattuu yoo ta’an, argannoon kun sammuu Saaraa keessatti ‘iddoo dhiphina’’ adda baasuun akka danda’amu muli’seera jedhan. ‘’Iddoo tokko adda baasne, iddoon kun‘ ventral striatum’j edhama. Iddoo  ittifufinsan miirri dhiphina ishee itti dhambamsiifame,’’ jedhan. Saayinstistoonni akka jedhanitti, qorannoon dabalataa wal’aansa kana yaalurratti gaggeeffamuu akka qabuufi namoota biroo dhiphina hamaa keessa jiran gargaaruuf akka oolu adda baasuu murteessuuf barbaachisa jedhan. Dr Iskangos dhukkubsattoota biroo lama yaalii barbaadan galmeessuufi namoota biroo sagal dabalatan simachuuf akka jiran abdii qabaachuu kaasan. Ogeettiin kun garaagarummaa dhukkubsattootarratti mul’atu hubachuuf akka isaan gargaaru kaasaniiru. ‘’Mukaa’u ishee mudate guutummaan guututti wal’aanuurra akka geenyu hin barre ture, sababni isaammoo mukaa’u cimaa ture’’jedhan. ‘’Akkasitti yoo ilaalle waa’ee kanaa heddu gammadna’’jedhan. Ogeessi niwuroosarjinii meeshaa kana buqqee mataa keessa kaa’aniif Dr Edwaard Chaang,’’tooftan akkasii gahaa ta’uu baruuf kuni gahaa miti’’jedhan. Kun  nama tokkorratti kan ta’edha, akka tooftaa wal’aansatti itti fufinsaan akka bu’aa qabaatuf  fuulduratti hojii guddaatu nu eeggata jedhan. Ogeessi Niwuroosarjinii yuunvarsiitii kolleejjii Landan UK keessatti argamu wal’aansi baqaqsanii yaaluu ciimaan akkasii  namoota dhukkuubbin itti ciimeerratti qofaa kan hojiirra oolu ta’ulle, tarkaanfii gammachiisaadha jedhaniiru.	https://www.bbc.com/afaanoromoo/oduu-58801176
health	Covid-19: Waldaa Kiristaanaa sababii weerara Covid-19n gaggeessitootashee dhabaa jirtu	"Waldaa Ortodoksii Sarbiyaa caalaa dhaabbilee sababii koronaavaayirasitiin miidhaa olaanaaf saaxilaman daran muraasadha. Baatiiwwan lamaan darban keessa, dhaabbilee amantaa sababii Covid-19n dhiibbaa olaanaan irra qaqqabe keessaa tokko waldaa amantaa Ortodoksii Sarbiyaa tokko. Waldittiinis Magaalaa Sarbiyaafi Montengiroo keessatti dureewwan waldaa dhabdee jirti. Aanga'oonni waldittis erga weerarichi mudateen boodas, haaluma dura barameetiin waaqeeffannaafi tajaajilawwan itti fufuunsaanii balaa dhukkubichaatiif saaxilamtoota isaan taasisuu dubbatu qeeqxoonni. Mudannoon du'aatii waldittii keessatti baatiiwwan lamaan darbaniif mudate baayyee naasisaa ture: Aanga'oonni waldittii ammaan tanatti baayyeensaanii kan koronaavaayirasiin du'an, kaan ammoo kan dhukkubsatan ta'anilleen, waldaan Ortodoksii ammalleen jiddugala jireenya ummata baay'eeti. Sababii Covid-19tiin manneen barnootaa irra caalli gara onlaayiniitti geeddaramanis, waldittiin garuu kennaa qulqulluu qaamaan kennuu hindhaabne. Yeroo tokko tokkoos uggura namoota shanii ol caalaan walitti qabamuu hindanda'amu jedheelleen ni cabsama. ''Sababii weerarichaatiin lakkoofsi amantootaa hanga tokko hir'atulleen, waldaa Ortodoksii hedduu keessatti ammalleen namoonni baayyeen walitti qabamuu itti fufaniiru,'' jedhu xinxalaan dhimmoota amantaa Zaliko Injaak. ''Hawaasa Sarbiyaa biratti waldaan kabaja olaanaa qabdi; sirumaa biyyattii ykn dhaabbilee biyyaaleessaa kamuu caalaa kabajamtuudha. ""Biyyoota Baalkaansii fi baha Awurooppaa keessatti sirnoonni motummaa, siyaasaa, ilaalchiifi bulchiinsii geeddaramuus, ummanni garuu gama siyaasaatiinis ta'ee gama diinagdeetiin fooyya'insa omaa hinarganne. Kan yeroo hunda ummataaf dhaabbataa ta'e waldaa qofaadha,'' jedhu. Haata'u malee haala sirna awwaalcha dureewwan gurguddoo lamaanii irratti qeequmsa cimaatu waldaa kanarratti irratti ka'aa jira. Fakkeenyaaf magaalaa guddoo Montenegiroo keessatti namoonni bo'aa gahan miilaafi mataa reeffaa phaaphaasii Amiifiilohijee dhungachuun kabaja isaanii mul'isaa turan. Tarii kunis phaaphaasichi wayita lubbuun jiran hojiin amantaa 'talaallii Waaqaati' jechuun kan barsiisan sana fudhatanii ta'uu danda'a ta'a. Tibba awwaalcha Paatiriyaarikii Irinejii kan waldaa Qulqulluu Saavaa Beelgredii keessatti namoonni fageenyasaanii akka eeggatan taasifamee ture. Haa ta'u malee ammoo guyyoota awwaalchaatiin duratti seerri fageenya eeggachuu kaa'amee eegamaa hinturre jedhameera. Baayyeen isaaniis ofiilaalii saanduuqa reeffaa irraa dhungachuun nagaa dhaamaa turan. Akkasumas hirmaattonni fallaana tokkicha irraa kennaa qulqulluu waliin fudhataa turan. Haalli kunis kan ''qulqullinnisaa eegame waan hintaaneef balaa faalamuu qabaachuu danda'a'' jedhu qorataan dhukkuboota daddarboo Piredraag Dijurik BBC Seribiyaatti akka himaniitti. Innis waldittiin haala tajaajila ishee akka fooyyeessituuf waamicha diyeessuun, kun ta'uu yoo baate ammoo motummaan jidduu galuu qabaata jedhan. Kana malees walgahiiwwan hundi bakka dhorkamanitti, waldaan maaliif namoota baayyeen sirna awwaalchaa akka gaggeessaa jirtu irratti gaaffii kaasu. ""Ajajniifi qajeelfamni muraasa irratti hojiirra akka hinoollee ergaa badaa dabarseera. Kunis gara fuula duraatti ummanni ajajaafi qajeelfamootaaf abboomamuufi amantaa qabaachuu irratti dhiibbaa mataasaa qabaata,'' jedhan. Hojjattoonni fayyaas sirna awwaalcha paatiriyaarikichaatiin wal qabatee namoonni vaayirasichaan qabaman heddummaachuu hinoolu jechuun qophii taasisaa jiru. Dhiheenya keessa ammoo lakkoofsi namoota haaraa vaayirasichaan qabaman dabalaa dhufuunsaa yaaddeessaa ta'eera jedhameera. Pirezidaantiin biyyattii Aleeksaandaar Vukiik gama isaanitiin, ''itti gaafatamummaan fudhatamuu yoo baatee haala sukkaneessaa keessa galuuf deemaa jirra,'' jechuun akeekkachiisaniiru. Aanga'oonniifi luboonni ammoo kallattii ilaalchisee Sinodoosii Qulqulluu irraa eeggataa jira jedhan. Haa ta'u malee miseensoonni qaama sanaatiis sababii namoota du'aniifi hospitaala galanitiin shan irraa sadiitti hir'ateera. Kanaafuu yoom akka kallattii kennuu danda'an irratti wanti ifa ta'e hinjiru. Haaluma walfakkaatuunis, yaadannoo guyyaa torbaa paatiriyaarikichaa dabalatee tajaajilli akkuma itti fufeetti jira. Suuraan tajaajila Jimaataa irratti kaafame akka mul'iseetti, ammas luboonni maaskii uffataa hinjiran."	https://www.bbc.com/afaanoromoo/oduu-55115564
sports	Taphataan Arsenaaliifi Baarseloonaa duraanii Kilaba Jibuutiif mallatteesse	Taphataan intarnaashinaalaa lammii Kaameroon kan Arsenaaliifi Baarseloonaa keessatti maqaa guddaa horate Aleeks Soong kilaba biyya Jibuutii maqaa guddaa hin qabne Art Solar 7 jedhamuuf taphachuuf waliigale. ''Artaa waliin waliigaltee waggaa lamaa mallatteesseera. Kuni kubbaa miilaa Jibuutii jajjabeessuuf carraa gaariidha'' jechuun taphataan sarara gidduu Soong twiitara gubbaatti barreeseera. Bitootessa darbe Kilaba isaa biyya Swiizerland 'FC Sion' irraa taphattoota biroo saddeet waliin ari'amuu isaanii hordofee taphataan ganna 33 kun bilisa ture. Taphattootni sagal kilabni  FC Sion ari'ate kun sababa Covid-19'n miindaan isaanii irraa cituu waan fudhachuu didaniif ari'ataman. Kilabni biyya Jibuutii Artaan bara dorgommii darbe waancaa Jibuutii kan injifate yoo ta'u kan kilabootaan ammoo afraffaa ta'uun xumure. Kilabichi dorgommii waancaa biyya isaa injifachuu isaatiin dorgommii waancaa Konfidireeshinii Afrikaarratti carraa hirmaachuu argateera. Kilabichi Soong gara isaanii dhufuu Kamisa dhufu ifatti akka beeksisu ibseera. Miidiyaaleen biyyattii akka gabaasanitti Soong misooma dargaggootaa kilabichaas olaantummaan hooggana. Murteen kun Soong pireezidantii kilabichaa waliin erga walargee kan murtaahedhas jedhameera. Oduun Soong Kilaba Jibuutiitti makamuu namoota hedduu dinqeera. Sababni isaa ammoo Jibuutiin sadarkaa Fifa'n kaaheen biyyoota addunyaa 210 keessaa biyya sadarkaa 185'ffaarrti argamtu ta'uu isaati. Dabalataan biyyoota Afrikaa 51 keessaa Somaaliyaa, Siisheels fi Eertiraa malee biyyi isheen kubbaa miilaan caaltu kan hin jirre ta'uu isaati. Gama kaaniin Kilaba biyya Firaans Bastiyaa irraa gara Arseenaalitti makamee achiis Baarseloonaatti ce'ee miindaa doolaara Ameerikaa miiliyoona 20 argachaa turuu isaa wajjiin imalli isaa Jibuutii dinqisiisaa ta'eera. Aleeks Soong Arsenaaliif si'a 100 hiriiree kan tapahate yoo t'u Baarseloonaa wajjiin bara 2013'tti laaligaa injifateera. Biyya isaa Kaameruuniifis waancaa addunyaa isa Afrikaa Kibbaa fi isa Biraazil qopheessan irratti irratti hiriiree taphateera. Soong biyya isaa Kaameroon magaala Du'aalaa jedhamu keessatti mana barnoota idila addunyaa bakka tursiisa ijoollee, mana barnootaa sadarkaa tokkoffaafi lammaffaa of keessaa qabu ijaaree xumuruu isaa ji'a darbe beeksiseera.	https://www.bbc.com/afaanoromoo/oduu-54890188
entertainment	'I Am Hannah': Diraamaa dhiibbaa hawaasni dubartootarraan ga'u agarsiisu	"Maatiin tokko akka dhala godhataniif dhiibbaan bakka hundumaarraa dhufuu danda'a. Haatiifi abbaan fedhii guddaa dhala-dhalaa arguuf qabanirraa kan ka'een ijoolleen dhala akka godhataniif dhiibbaa namarraan geessisu. Hiriyoonni ofii yeroo dhiyoo keessa dhala godhatanis dhiibbaa namarratti gochuu danda'u. Namni gara fuula duraatti waliin jireenya dhaabbachuuf yaadanis gaaffiin beellama jaalalaa guyyaa jalqabaa gaafatamu yeroo hedduu dhiibbaa mataa isaa ni qaba. Kana jechuun namni siinan fuudha ykn sittan heeruma jedhee yeroo waadaa walii galutti dhala godhachuu irrattis dhiibbaa mataa isaa ta'e ni qabaata. Kana hundumaarra garuu dhiibbaan guddaan hundumaa caalu  kan dargaggoonni ofii ofii isaaniin ofirraan ga'anidha jedhama. Fiilmii 'I Am Hannah' jedhamu Chaanaal 4 irratti darburratti dhimmi yeroo umrii 30n keessa jiran dhala qabaachuufi dhiisuun ka'eera.  Fiilmii kana keessatti shamarreen cimtuun Jemaa Chaan jedhamtudha 'I  AM Hannah' jechuun kan qooda fudhachuun hojjettu. 'I Am Hannah' Ani Haannaadha akka jechuudha. Fiilmiin humna guddaa qabu kun walitti fufinsaan of danda'ee TV  dubartootaan gaggeeffamuun seenaawwan dubartootaarratti xiyyeeffachuun dhiyaata. (Kan 'I Am Hannah' jedhu malee kanaan duras,  'I Am Nicola', kkf jechuun maqaa shamarran biroonis dhiyaachaa ture.) Fiilmii 'I Am Hannah' jedhu keessa, shamarreen Chaan jedhamtu umriin ishee ganna 36 ta'e seenaa dubartootaa umrii isheen keessa jirtu keessa jiran agarsiifti. Keessumaa dhala godhachuufi dhiisuudhaaf wantota dhiibbaa namarraan ga'an mullisti. Chaan amala nama baayyisee gaarii ta'e qabduufi namoota Eeshiyaa gara malee  sooreyyii ta'an bakka buuti.  Akka dubartii gaaffiin karoora maatii ijaarrachuu jalqabuu daddabalee isheef dhiyaatu tokkootti taphatti. Ergaan fiilmichaas, daawwattoonni haalawwan keessa jiraniifi dhiibbaa isaanitti dhaga'amu akka ilaalcha keessa galchan jajjabeessuudhaaf kan yaadamedha. ""Ilaalchi hawaasa keessatti uumame jiru tokko jira. Innis, dubartiin tokko guutuufi ga'umsa kan qabaattu ijoollee qabaachuudhaan,""  jetti Tamara Lashchyk barreessituun kitaaba  'Lose the Gum: A Survival Guide for Women on Wall Street' jedhamu. ""Ilaalcha hawaasa keessatti barame kana cabsuun ammoo akka hir'ina guddaatti waan fudhatamuuf dubartiin tokko akka ga'umsa hin qabneetti akka fudhatamtu taasisa. Hawaasa keessatti dubartiin dhala hin qabne tokko ni jibbamti; ejjennoon akkasii kun ammoo dhaloota dhufaa darbaa keessatti ni mul'ata."" Eebba baniinsa fiilmii kanaa Wiirtuu Chaanaal 4 Landanitti argamurratti Chaan akkas jechuun ibsite: ""Wantonni hedduun [diraamaa] kana keessatti mul'atan  haasaafi mariiwwan ani hiryyoota koo dubaraa, haadha koo, obboleettii koo waliin qabaataa ture keessaati. ""Ani hiriyyoota dhiibbaa fiilmicha keessatti Haannaan keessa dabarte waliin wal fakkaatu keessa darban baayyeen qaba.  Muuxannoon kan dhuunfaa kootii guutummaan guutuuttis kan isheedha jechuu hin danda'u. Garaa garummaan hedduun ni jiraata, garuu akkuma jirutti jireenya qabatamaa keessaa fudhatame."" Chaan akka Haannaa taatee yeroo fiilmii sana hojjettu karaa appilikeeshiiidhaan hiriyyaa barbaadachuutiin dhiirota baayyee waliin wal argiti. Dhiironni ishee argitu ammoo ijoollee godhachuu irratti ilaalcha garaa garaa qabu. Isheen ammoo filannoowwan kan akka hanqaaquu gadameessa keessaa dhala ta'u dilaleeffachuu  Hakiima Walii-galaa (GP) bira deemuun mariyatti. [Hanqaaquu gadameessa keessaa dhala ta'uu danda'u  dilaleeffachuu (freezing her eggs)] fedhii dhala godhachuu dhabuun ogeessa fayyaan wallaansa taasifamudha. Hanga ammaa maaliif akka bultii ijaarrattee dhala hin godhatiin karaa haadha isheerraa ammoo qorannoo walirraa hin cinnetu ishee mudata ture.  ""Guyyaa tokko osoo hin beekiin 40 galtee dhala malee hafta,"" ittiin jetti haati ishee. ""Hariiroon haadhaafi intalaa adda kan ta'eefi jaalalaan kan guutedha garuu wantonni nama haarsanis ni jiru. Tokko waan isa kaaniif gaarii ta'e fedha garuu dhiibbaa guddaa qaba,"" jetti CHaan. ""Akka ani yaadutti dhiibbaan Haannaarra jiru dhiibbaa diidarraa dhufedha, garuu Haannaan ofuma ishee fedhiiwwan keessoo isheerraan kan ka'een dhiibbaan ofitti fidde ni jira."" Jalqaba waggaa kanaarra, ogeessi qoor-qalbii Paawol Doolaan  dubbii Ayyaana Hay jedhamurratti dubbateen falmii baayyee cimaa kaasisee ture.  Dubbii dubbate sanarrattis, namoonni kan caalaa gammachuu qabaatan ijoollee ykn haadha/abbaa warraa yoo hin qabaatiidha, jechuun yaada dhiyeesse. ""Tarii [namoota qofaa galan/kofaleessa ta'an] akka gulantaafi dudhaa hawwaasa keessa jiraniif yaaddoo ta'eetti ilaalla ta'a,"" jechuudhaanis boodarra  the Guardian keessattis barreesseera. ""Walumaa galatti, haati warraafi abbaan warraa ijoollee qaban dhimmoota waloo kan isaan caalmaatti qabaatan haadha warraafi abbaa warraa biro ijoollee qaban waliin yommuu ta'u yeroo hedduus warren akkasiitu walii walii isaaniitti madaquu filata."" ""Seeraa uumamaa keenyaafi achii dhuftee keenya waan ta'eefis maatiiwwanillee dubartoonni akka ijoollee godhataniif dhiibbaa irratti taasisu. Namoonni harki caalaan akka ni ta'a jedhanii karoorfataniin yaadu waan ta'eef darbee darbee  maal-jedhuufi wal hubannaadhaaf bakka ni kennu. Yaada dubartiin tokko jireenya abbaa manaa malee ykn daa'ima malee  filachuu ni dandeessi jedhanii ija jabaatanii hin dubbatan."" Chaan fiilmiin 'I Am Hannah' jedhu dirqama amala namaa jijjiira  miti jetti. Garuu namoota hanga ta'an waa gaafachuu danda'uu isaanii akka keessa deebiyanii ilaaluu qaban kakaasuu danda'a jetti. ""Akka ani yaadutti kan hubatamuu qabu dhiirota caalaa  waan hedduu kan akka karoorri isaanii maal akka ta'e, ijoollee godhachuu ni fedhuu, ulfaa'uudhaaf ni karoorfatuu kanneen jedhan ilaalchisee dubartootatuu gaafatama,"" jetti. ""Hanga tokko kan ani yaadu wanti akkasii dhimma nama biroodha waan ta'eef  dirqama kana isaan gaafachuun nurra hin jiraatu."" Chaan kanaan dura kan taatee taphatte hedduun isaa jireenya qabatamaa irraa kan fagaatan turan.  Isa 'I Am Hannah' jedhu kana keessatti garuu waan jireenya namaa waliin walqabatuufi jiruu keessatti nama mudatudha, jechuun ibsiti. ""Kana Arfaasaa keessa bara darbe turre kan waraabne. Yeroo fiilmicha waraabnee xumurri, akka gogaan koo narraa luqqa'eetti natti dhaga'ame.  Guutummaan narvii kootii gadi akka gadi ba'aniitti waan natti dhaga'ameef deemee waan tokko hojjedheen dagachuudhaa yaalaan ture."" ""Yeroon daawwadhu, haaraa natti fakkaata. Ani wantan hojjedhe hedduu isaa hin yaadadhun ture.  Akka waan baayyee gadi baasetti ilaalame.  Irra deebiyee daawwachuudhaan walaba ta'ee qalbii kenuunan ilaale."" Haala kanaan dura hin tureen, Chaan fiilmii 'I Am Hannah' kana keessatti taatoo ta'uun qofa osoo hin taane barreessuudhaanis beekamtii argatteetti.  Fiilmichi akka guddataa deemuufis gumaacha guddaa taasifteetti. ""Walabummaan waa uumuu danda'uun kennaa  muraasa namaaf kennamudha,"" jette.  ""Akka taatoo/fakkaattee taphattuu tokkootti  mullata nama ta'ee tokko tajaajilta, kanaaf , guutummaan guutuutti muuxannoo adda ta'edhas,"" jechuun ibsite. Kanaaf, namoonni yeroo akka dubartoonni/dhiironni  ijoollee godhachuudhaaf karoora qaban gaafatan baayisanii of eeggachuu qabuu? ""Kun tarii, dubartoota tokko tokkoof  kan miira tuqudha ykn saalfachiisudha,"" Lashchyk. ""Haata'u malee, ani akkan yaadutti, dubartiin tokko ofiif mirkaneeffattee ijoollee godhachuu kan hin barbaanne yoo taate, yaadawwan itti dhufan sana dura dhaabbachuudhaaf ofitti amanamummaa gahaa qabchuu dandeessi."" ""Ani akka duunfaa kootti akka arabsootti hin ilaalu waan ta'eef namoonni yeroo hedduu waan isaanitti hin dhaga'amneef  osoo namaaf of hin eggatiin yeroo yaada kennan jireenya kan isaaniirraa adda ta'eef  ilaalcha kennuu dadhabuudha jedheen hubadha."""	https://www.bbc.com/afaanoromoo/oduu-49188375
politics	Shamarran Chibook: Intalli Booko Haraamiin butamtee booda jalaa baate tun maaliif akka addaatti ilaalamte?	"Xalayaa walitti fufinsaan dhiyaatu gaazexeessitoota Afrikaa irraa nuuf ergaman miillana kan gaazexeessituufi barreessituun Naayijeeriyaa Tiriishiyaan Niwahubaanii shamarran Chibook keessaa tokko waliin turtii taasifte isiniif dhiyeessina. Shammarran Chibook erga butamanii waggaa saddeet guutuuf jiran keessaa shamarree gaazexeessituun kun dubbiste, kanneen daree keessaa waliin butamanii deebi'an keessaa haala adda ta'een maaliif akka ilaalamte ilaalchisuun itti himte. Tirishiyaanis akkas barreessite. Haasaanaa Adaamuu erga hidhattoota Booko Haaraamiin mana barnootaa kaaba-bahaa magaalaa Chibook, Naajeeriyaa keessaa butamteen booda gara waggaa saddeetiin booda gadhiifamte. Bilisa bahuun gara maatiisheetti deebii'uuf baayyee gammaddulleen, garuu akka shammarran dareeshee butamanii turanii gadi dhiifamanii kaaniitti kunuunsa addaa waan hin kennamneef itti dhagahmuu himti. ''Mootummaan wantoota gaariidhan akka na gargaaruun barbaada. Barnootatti deebii'ee jireenya fooyya'aa jiraachuun barbaada,'' jetti. Shamarree waggaa 18 kan taate Adaamuun, shamarran biroo 200 ta'an waliin Ebla 14, 2014 halkan mana barnootaa keessaa butaman keessaa tokkodha. Isheefii shamarran biroo lama Amajjii keessa gadhiifamuun maatiisaaniitti makaman. Walumaagalattis shamarran hanga ammaatti gadhiifaman 100 ol ta'u. Bara 2016 fi 2018 jidduutti shamarran Chibook sadii Bosona Saambisaa bakka Booko Haaraam itti dahatu keessaa waraana Naayijeeriyaatiin baraaraman.  Kanneen 103 ammoo marii mootummaa Naaijeeriyaafi milishoota jidduutti taasifameen gadhiifaman. Gadhiifamun isaanis miidiyaaleefi hawaasa idil-addunyaa biratti mata-duree ijoo ta'ee ture. Pirezidaantiin Naayijeeriyaa Muhaammaduu Buhaariis, bulchaa magaalaafi qoondaaltoota mootummaa olaanoo waliin akka magaalaa guddoo biyyattii, Abujaa deemuun isaan arganiif affeeraaman. Baatiiwwan muraasa itti aananiifis shamarran kunneen mana bulmaataa ministeera dhimmoota dubartootaa kan Abujaa keessa tursiifaman. Achittis sagantaa bayyanachuu, wallaansa fayyaafi kunuunsa qor-qalbii dabalatu motummaan kanfalamee argataa turan. Guyyaatti al sadii nyaanni dhiyaachaaf uffatalleen bilisaan argatan. Akkasumas, laabtoppiifi bilbilli kennameef ture. Keessummoota idil-addunyaa kan akka Maalaalaa Yuusaafzaayi, lammii Paakistaaniifi badhaafamtuu Noobeelii, kan bara 2012tti gara barnootaa deemusheetiif milishoota Taalibaaniin mataarra dhahamtee turteen fa'i doowwatamanii ture. Isaan boodas, Yunivarsitii Ameerikaa Naayijeeriyaa (AUN)tti kan Yaaloo kaaba-baha Naayijeeriyaatti sagantaa addaa qophaa'eef akka barataniif ergaman. Sagantichi gutummaan kan kanfaltii hin qabneedha. Waggaa afuriin boodalleen shamarran Chibook AUN'tti hafuu barbaadaniin mootummaan ammalleen deegarsa taasisaa jira. 'Sababiin heerumeefii laata?' ""Shamarran mana barnootaa jiranidha attamiin mootummaan isaan kunuunsaa akka jiru kan natti himan,'' jetti Adaamun. Isheenis erga gadhiifamteen booda hirriyootashee duraanii waliin bilbilaan wal agarti. ''Osoo mana barnootaatti hin ergamiin dura Abujaa turuulleen natti himaniiru.'' ''Kun sababii nuti duubatti hafneefimmoo waan heerumneef laata? Tarii sababiiwwan kanaaf mootummaan nu hin kunuunsine ta'a,'' jetti. Adaamuun waggaa lama dura yeroo bakka bakka butamte jirtutti loltuu milishaa Booko Haaraam tokkotti heerumte. Shamarran baayyeenis lakkii jechuun filmaanni qaban baayyee xiqqaa ture. Abbaan manaa ishees opareeshinii cimaa irratti gaggeeffame hordofuun milishoota garichaa bara darbe mootummaatti harka kennatan keessaa tokko. Waraanni Naayijeeriyaas milishoonni garichaa 7,000 ta'a toban Guraandhalaa tokko qofaatti harka kennuu hime. Adaamuufi 'abbaan warraashee' gara baatii shaniif magaalaa Bornoo, Maadidugirii keessa tursiifaman. Isaan booda ammoo isheefi ijoolleen ishee lamaan gara warrashee, Chibookitti ergaman. Namtichi ammoo gara maatiisaa kan kaaba-baha daangaa magaalaa Baankiitti ergame. ''Innis gaa'ela dhugaa hin turre. Ofiifi ijoollee kiyyaaf jireenya fooyya'aan barbaada. Gonkumaa gara isaatti hin deebii'u,'' jetti. Akkasumas, shamarran Chibook lama kan biroo, Ruut Nigaalaadaar fi Haalimaa Aliis abbaa warraa isaaniin adda bahaniiru. ''Ijoollee waliin gadhiisifamanii harka qullaa gara manaa ergaman,'' jedhu Yaakubuu Nikekii dura taa'aan waldaa maatiiwwan shamaran badanii. ''Shamarran sadan kunneen baayyee rakkataa jiru.'' Mootummaan shamaran Chibook gargaaruu dhiisuu jechuun, isaan ammalleen hafan 109 tarii osoo baqachuu danda'anii gonkumaa maatiitti hin deebii'an sodaa jedhu qabaachuu himu Mr Nkekiin. Ministirri Dhimmoota Dubartootaa, Daamee Paahulinee Taaleen, Pirezidaant Buhaariin shamarran Chibook booda keessa baraaraman dubbisuuf yeroo akka hin argannee natti himan. Yoo carraan argame garuu gammachuun ni raawwatu jedhan. Barattoonni hataman muraasni maatiisaanii quunnamuun kaampii mootummaa keessa jiraachuu himan. Kaan ammoo magaaloota fagoo irraa maatiisaaniif bilbilaniiru. Odeeffannoowwan akkasii kunatu kana dura mootummaan akka isaan barbaadee addunyaatti isaan mul'isu taasise ta'uu mala. ""Shamarran shan ta'an bosona Saambisaa keessaa maatiif bilbilaa jiru. Isaanis gubbaa gaara Giwozaa irra akka jiran himan,'' jedhu Mr Nkekiin. ''Shan kan ta'an ammoo bulchiinsa mootummaa waliin jiru. Shamarran nuuf bilbilaa jiru. Shamarreen tokkoos osoo walgahii irra jirruu abbaaf bilbiltee, innis waan isheen jettu akka dhageenyuuf sagalee guddiftuu irra nuuf kaa'ee ture. Ishaanis shamarran Chibook ta'uu mootummaan beekuu isaa hin beeku.'' Buttaan manneen barnootaa dabaluu Mootummaan waa'ee bakka jalqaba irraa butamanii hubachuun garaagarummaa hangasii kan fidu hin se'u. Shamarran Chibook takkaa balaafamtoota naasiisaafi hin baramneef saaxilamtoota ta'aniiru. Isaanis mana barnootaasaatii gamoo afur keessaa hataman. Garuu waggoottan lamaan darban keessa, Naayijeeriyaan mudannoo hidhattootaan mana barnootaa namoota butuun maallaqa gaafatan hedduu keessumessite jirti. Akka dhaabbata tikaa Naayijeeriyaa (SBM)tti, kaaba Naayijeeyityaatti baatii Guraandhala 2020- Fulbaana 2021 jidduutti baatiiwwan 19 keessaatti, yoo xinnaate baratoonni 1,409 mana barnootaa isaanitii butamaniiru. Gadhiisisuuf ammoo yoo xinnaate Naayiraa miiliyoonni 220 ykn doolarri kuma 530 kanfalameera. Mootummaan Naayijeeriyaa shamarran Chibook gadhiisiisuuf doolaaraa miiliyoona 3.3 garee Booko Haaraamiif kenfaluun kan himamu yoo ta'u, taatee dhiheenya keessa manneen barnootaa keessaa butuu keessatti garuu hirmaannaan mootummaa gadaanaa ture. Kanaaf, maallaqa qaamoolee barattoota butaniin gadhiisuuf gaafataman kanfaluun maatiifi firoottan qofaan raawwatamee ture."	https://www.bbc.com/afaanoromoo/oduu-61130119
sports	Rekoordii Maaraatoonii Addunyaa: Kosgein rikoordii Paula Radcliffetiin qabamee ture dha kan isheen cabsite	Atileetiin Keeniyaa  Brigid Kosgei rikoordii maaraatoonii dubartootaa ganna 16 dura atleetii Biriiteen  Paula Radcliffen qabamee ture dha Chikaagootti kan cabsite Shamarreen ganna 25 sa'atii lama, daqiiqaa 14 fi sekoondii 04 galuun  qabxii atleetii Radcliffe 2:15:25 maaraatoonii Landan bara 2003  foyyessite. Atleetiin Itoophiyaa Abaabaal Yeshaaneh daqiiqaa 6 fi sekoondii 47 boodatti hafuun lammaffaa baatee jrti. Dhiirota 22 qofatu sa'atii ariifataa kan ishee irra fooyya'aa tahe qaba. Bara 1964 otoo tahee immoo rikoordii addunyaa dhiirotaa taha ture. Atleetiin kuni bara darbe sa'atii 2:18:35tti mo'attee, ''Baayyee gammadeera akkanatti nan fiiga jedhee hin yaadne' jettee turte Rikoordiin atleetii Biriiteeniin bara 2003tti qabamee gama dhiirootaanis tahe kan dubartootaan kan waggaa dheeraa ture dha. Radcliffe Chikaagootti argamuun atleetii rikoordii ishee waggaa 16 cabsiteedhaan baga gammadde jetteettiin Atleetiin Itoophiyaa Galatee Burqaa sadarkaa  tokkoo hanga sadii keessa bahuun torban darbe xumurte jirti.	https://www.bbc.com/afaanoromoo/oduu-50038549
politics	Haleellaa Gambeelaatiin namoonni 40 ajjeefamanii hedduun madaa’an	Haleellaa kaleessa magaalaa Gaambeelaatti hidhattootaan raawwatme hordofee namoonni 40 ol ajjeefamuu qondaaltoonni motummaa naannichaa bakka garaa garaatti argaman BBCtti himan. Humnootiin bulchiinsi naannichaa hidhattoota ABO-Shaneetiifi Adda Bisilisummaa Gaambeelaa jedhan, Kibxata kaleessaa Waxabajjii 14, 2022 ganama haleellaa magaalaa guddoo naannichaa keessatti raawwataniin, sa’aatiiwwaniif humnootii nageenyaa waliin walitti dhukaasaa akka turan jiraatoonni ibsaniiru. Qondaalli olaanaan naannichaa maqaansaanii akka eeramu hin barbaanne tokko BBCtti akka himanitti, haleellicha hordofee namoonni 40 ol ajjeefamuu ibsanii, isaan keessaa 10 humnootii nageenyaa motummaa kaan ammoo hidhattoota ta’uu dubbatan. Haaluma walfakkaatuun qondaalli mootummaa kan biraa ammoo lakkoofsi namoota ajjeefamanii 40 akka caalu kaasuun, namoonni nagaa lama akkasumas miseensonni humna nageenyaa  11 fi kaan hidhattoota haleellaa raawwatan irraa kan ajjeefaman ta’uu himan. Itti dabaluunis humni nageenyaa bosonaafi eddoowwan garaa garaatti sakatta’iinsa kan gaggeessan ta’uufi namoonni ajjeefaman argamuu waan danda’uuf lakkoofsi kun dabaluu akka danda’uuf ammatti lakkoofsa sirrii baruun rakkiisaa ta’uu BBCtti himan. Namoota haleellichaan lubbuunsaanii dhabameen alatti namoota 36 irraa ammoo miidhaa qaqqabuun wallaansa argataa jiraachuu qondaalli kun himaniiru. Keessatti naannawa mana maree naannichaafi waajjira bulchiinsa pirezidaantii naannichaa irratti xiyyeeffatee kan ture haleellaa hidhattootaa, kaayyonsaa dhaabbilee naannichaa gurguddaa to’achuuf kan ture fakkaata jedhan jiraattoonniiifi aanga’oonni BBCn dubbise. Hidhattoonnis magaalaa Gaambeellaa irra jiraa to’atanii kan ture yoo ta’u, humnootii nageenyaa waliin hanga guyyaa walakkaatti waliitti dhukaasaa turuufi kanaanis miseensonni hidhattootaa ajjeefamuutu himame. Pirezidaantiin naannichaa Obbo Umood Ujuuluu ibsa Kibtata kaleessaa galgala keessa kennaniin, tarkaanfii humnootiin nageenyaa fudahtaniin hidhattoota irra ‘‘kisaaraa qabeenyaafi namoomaa olaanaan irra qaqqabuu, humna mootummaa irras miidhaa muraasni gahuu’’ dubbataniiru. Jiraattonni magaalattii BBC tti akka himanitti reeffi hidhattootaa baay’een daandii magaala Gambeellaa irratti argama. Jiraataan tokko har’a BBC tti akka himanitti guyyaa har’aa magaalattiin nagaa akka taate fi ganamaa qabee reeffi daandii irraa sassaabamaa jira. Haa ta’u malee haleellaa guyyaa Kibxataa gaggeeffameen dhaabbileen mootummaa fi manneen daldaalaa har’as osoo hin banamin akka jiran jirattonni BBC tti himaniiru. Guyyaa Kibxataa halkan walakaadhaa kaasee sagaleen dhukaasaa dhaabbataa akka taree fi magaaladhaan alatti dhukaasni darbee darbee akka dhagahamu jirattonni ni dubbatu. Hidhattoonni ganama barii haleellaa bananii turan magaalattii hamma tokko to’atanii akka turan mootummaan ibseera. Taatullee humnoonni nageenyaa naannichaa tarkaanfii fudhataniin hidhattoota magaalaa keessaa akka baasan jiraattonni BBC’tti himanii turan. Pirezidantiin naannichaa Umood Ujuluu gaafa Kibxataa ibsa kennaniin magaalattii ‘guutummaa guututti’’ to’achuu ibsan. Haleellaa kana irratti hidhattooti mootummaan ABO-Shanee jedhufi hidhattooti Gambeellaa hirmaachuu mootummana himeera. Hidhattootis kanuma ibsan. Dhimma Gaambellaa raawwateerratti mootummaan federaalaa waan jedhe hin qabu. Naannoon Gambeellaa Sudaan Kibbaa bakki rakkoon nageenyaa jiruufi Lixa Oromiyaa bakki hidhattooti sosso’an daangessa.	https://www.bbc.com/afaanoromoo/articles/cw4ppjj2y1go
technology	Booyiing 737 Max deebiyee balali'uutti dhiyaachaa jira	Balaa xiyaaraa lubbuu namoota hedduu galaafateef sababa kan ta'e Booyiing 737 Max jijjiiramoota hedduu akka taasisuuf Ameerikaatti qaamni dhimma kana to'atu tarreesseef ture. Bulchaan Aviyeeshinii Federaalaa (FAA) osoo xiyyaaroonni kunneen deebii'anii balalii'uu hin eegaliin dura tarkaanfiiwwan fudhatamuu qabaatan jedhe gad-fageenyaan ibseera. Max 737 baatii Bitooteessa bara 2019 irraa qabee ture balaa xiyyaarota lama mudateen badiinsa lubbuu namoota 346  sababa ta'een booda hojiin ala kan taasifaman. Dhaabbanni Boyiing garuu xiyaaronni Max 737 jalqaba bara 2021 irraa qabee jijjiramni erga taasifameefiin booda gara qilleensaatti akka deebii'an abdata. Jijjiramniwwan akka taasifaman yaadi itti dhiyaatees softiweerii to'annoo balaliinsaa fooyyeessuu, adeemsawwan hojjattoota xiyyaaraa xinxaluufi keessoowwan isaa deebiisanii ilaaluu kan hammatudha. Gabaasa walfakkaataa Wiixata maxaneen, FAAn yaadiiwwaan Boyiing mataa isaatiin kennaman rakkoolee kana dura balaa badiinsa lubbuu namootaatiif madda ta'e hiikuuf gahaadha jedheera. Tokkichi yaadichi ifa taanaan, Booyiing isaan booda jijjiramicha taasisuun xiyyaaroota balaliinsaaf qophii taasisa. Haaromsi amma akka taasisaniif yaadni irratti dhiyaate kunneenis xiyyaaroota daandiiwwan qilleensaatiif dhiyaataniifi kanneen ajajamana ykn kan ganaa omishaman hunda irratti taasifamu qabaata. ''Gara tajaajilaatti deebii'uuf sochii cimaa taasisaa jirra. Nutis FAA fi to'attoota idil-addunyaa gara biraa waliin walitti dhiheenyaan hojjataa jirra. “Hojiiwwan hedduu fuldura keenyaa waan qabnuuf, adeemsa mirkanneessuu keessattu kun ammoo waam bu'uraati,'' jedhe dubbi himaan Booyiingi BBC. Kubaaniyichi Max 737 jalqaba bara 2021tti gara gabaatti akka deebii'u abdatuulleen, tarii daandiileen qilleensaa sababii koronaavaayirasiitiifi uggurawwan imalaatiif jecha fedhii olaanaa qabaachu dhiisu danda'u ta'a. Kana malee yaaddowwaan gara biraa kan akka dhaabbata walabaatiin qorachiisuu fa'iis jiraachu mala. Booyiingi garuu leenjii balaaliiftoota Max 737 Buufata Xiyyaara Gaatwick, bakka Daandiin Qiileensa Biritish baayiinaan jirantti gaggeessuf eegataa jira. Kubaaniyan maatii BA ta'e IAGn bara darbe Boyingi 737 Max 200 bitachuuf fedhii akka qabu xalayaa barreessee ture. Karoorriwwan FAA baatiiwwan 18 ol kan fudhate yoo ta'u, kunis hojiiwwan injinariingi 40, qorattootaa, balaliinsittotaa fi hojjattoota deegarsa teeknikaa kan hammatuudha. ''Yaalichi xinxala FAA sa'aatiiwwan 60,000 ol gaafata,'' jedha Ejansichi. Rakkoonni Max 737 walqabatees amantaa Boyiingi irra ture kan balleessee yoo ta'u, qorannoowwan federaalaa, yakkaafi sivilii akka gaggeefamaniif madda ta'eera. Yaadi karooraa FAA kunis osoo murteen dhumaa hintaasifamaniin dura ummataan guyoota 45f kan xinxalamu ta'a.	https://www.bbc.com/afaanoromoo/oduu-53633996
politics	Filannoo Israa'elin Benjaamin Nataniyaahuu aangotti deebi'uu barbaada	"Filannoo Israa'elitti gaggeeffamaa jiruun Ministeerri Muummee duraanii Benjaamin Nataniyaahuu aangotti debi'uu danda'a jedhamaa jira. Israa'el waggaa afur osoo hin guutin filannoo biyyaalessaa si'a shan gaggeessuu Sadaasa 1, 2022 eegaltee jirti. Bara 2019 irraa eegalee filannoon irra deddeebin gaggeeffamaa ture. Yeroo sana waggoota dheeraf ministeera muummee biyyattii ta'ee kan tajaajile Beeniyaamin Nataniyaahuun himannaan maalammaltummaa fi maallaqa waliin dhahuu irratti dhiyaachun filannoo gaggeeffameen mo'amee ture. Bara 2021 tti morkataa isaa kan ture Yaa'ir Laappid paartilee garaa garaa walitti qindeessun Natanaahoo aangoo irraa kaase. \n\nYaa'ir Laappid amma mootummaa yeroo cehuumsaa ta'uun hanga filannoon gaggeeffamutti aangorra jira. Filannoo amma gaggeeffamaa jiruun ammoo ministeera muummee ta'uuf Natanaahoo irraa falmii cimaatu isa mudataa jira. Natanaahon filannoo kanaan ni mo'ata taanan marsaa jahaffaadhaf ministeera muummee Israa'el ta'a jechuudha. Filannoo kanaan Natanahoodhaf carraa gudaadha jedhamee kan yaadamu paartii isaa paartii Liquud fi paartii warra leellistootaa Zaayaanizimii gidduu walii galteen jiraachuu isaati. P﻿aartileen kun sanyummaa warra Yihudii kan leellisan yoo ta'u yeroo dhiyoodhaa as yaanni kun hawaasa keessatti babal'atee dhufeera jedhama. Dhuma torbee darbee ragaalen chaanaliwwan TV biyyattii garaa garaa irratti bahaa turan akka agarsiisanitti garee Natanahoo kan ta'an paartileen Shas fi United Torah Judaism jedhaman teessoo paarlaamaa 120 keessaa 60 ni argatu. Akka ragaalen torbee darbe bahan tilmamanitti gareen morkataa Natanaahoo teessoo 56 ni argatu. ""Durii kaasee gareen leellistoota fi garee leellistoota hin taane garaa garummaan isaanii dhimma Filismeemidha..."", jedha Walla News dhaaf siyaasa kan xiinxaltu Taal Shaalev. Gareen Natanaahoo dhimma Filisxeem, Weest Baank fi Iraan irratti ejjannoo cimaa ta'e hordofa.  \n\nAkka isheen jettutti gaggeessan paartii mormituu amma jiru mo'achuuf carraa bal'aa qaba. ""Laappid caalaa carraa mo'achuu gaarii kan qabu Natanaahodha. Uummanni bahee eenyu filata kan jedhu akkuma jirutti ta'ee,"" jette Taal."	https://www.bbc.com/afaanoromoo/articles/cjme4xzzxemo
sports	Maanchister Yuunaayitid fi Maanchister Siitii, tapha darbii cimaa har'aa eenyuutu mo'ata?	Taphataan Maanchister Yuunaayitid Antoonii Maarshaal miidhamaan tapha Shaampiyoonsi Liigii RB Leebzhiig irra hafe har'a ni deebi'a jedhame. Akkasuma taphataan sarara duraa Edisan Kaavaaninis tapha kanaaf gahumsa isaatti akka deebii'u eeggama. Maanchister Siitiif miidhamaan dirree irraa fagaatee kan ture Serjiyoo Aguweeroon erga miidhamarraa deebi'ee galchii lakkoofsisuus taa'umsa jijjiirraa irraa tapha har'aa eegala jedhamee eegama. Ikey Gundohaan, tapha Shaampiyoonsi Liigii irratti miidhama xiqqaa mudatee tures Jimaata kaleessaa gareesaa waliin shaakaleera. Ittisa irra kan taphatu Erik Gaarshiyaan garuu miidhamaan hin taphatu. Maan Yuunaayitid gabatee liigichaan Siitiin ol kan jiru yoo tahu har'a kan mo'atu yoo tahe gara sadarkaa 4ffaatti ol siqa. Yuunaayitid taphoota shan duubaa ka'uun barana mo'ateera. Tarii dhiibbaan erga Shaampiyoonsi Liigii keessaa bahanii isaanitti dhufe irraa ka'uun cimanii jalqabuu danda'u taha. Gama biraan Maanchister Siitiin jalqabii gaarii hin taane irraa barachuun taphicha jalqabumaa to'atanii taphachuuf yaalu taha. Amma taphoota 10 taphatan irratti kan harka kennan si'a lama qofa yo tahu taphoota shan walitti aansanii mo'ataniiru. Dorgommiin Darbii Maanchister har'aa kun yeroo 183ffaa isaaf kan gaggeeffamu yoo tahu deeggartoota malee taphatama. Tarii Yuunaayitid kan mo'amu yoo tahe callisni dirree keessaa dhiibbaa Ole Guunar Soolshayer irratti tahu xiqqeessuufi mala. Tapha guddaan eegamu biraan kan Evertanii fi Chelsiiti. Chelsiin amma qabxii 22'n sadarkaa 3ffaa irra jira. Evertan jalqabbii gaarii agarsiisus walitti aansee qabxii gatuun amma gara boodaatti kufaa jira. Taphataa cimaan kilabichaa barana Riyaal Maadirid irraa mallattesisan Jeemsi Ruudiriigez, Faabiyaan Deelfii fi Sheemash Koolman miidhaman hin hirmaatan. Gama Chelsiin Hodsan Odaayii fi Hakim Ziyech miidhamaniiru. Kiristiyaan Puulisik tapha har'aaf qophaa'adha jedhame.	https://www.bbc.com/afaanoromoo/oduu-55285197
health	Mucaa waggaa 13 osoo reebicha nama hojjachiisuu baqattuu gamoo 4ffaarraa kufte	Daa'ima reefu ganna 13'ti. Erga hojjettuu manaa taatee qacaramtee dhihoo ta'uu kanneen itti dhiheenyaan ishee beekan ni dubbatu. Birtukaan [nageenya isheef jecha maqaa ishee kan geedarame] ofiifuu daa'ima taatus daa'ima warra itti qacaramtee kunuunsiti. Namoonni dhimmichatti dhiheenya qaban BBC'tti akka himanitti Birtukaan hin barattu. Warri isheen bira  hojjattuu ishee arrabsu, ishee dhamaasu. Kanarra darbees akka irra deddeebiin reebamtu poolisiinis BBC'f mirkanesseera. A.L.I Ebla 21, bara 2014 garuu miidhaa hamaatuu irra qaqabe. Akka poolisiin Magaalaa Finfinnee, ollaan ishee, namoonni dhihootti ishee beekaniifi waajjirri dhimmoota daa'immaniifi dubartootaa kutaa magaalaa Lammii Kuraa waan guyyaa sana ta'e BBC'tti himan. Taateen kun kondominiyeemii Samiit keessatti raawwate. Gara guyyaa keessa namni isheen bira hojjattu ''meeshaan mana keessaa badeera, eessa jira?'' jechuun gaafate. Isheenis homaa akka hin beekne itti himte. Namni ishee hojjechiisu garuu reebicha eegale. Reebichi itti cimees of wallaalte. Eegasii namni ishee hojjechiisu bishaan yeroo itti naqu of barte. Reebichi akka hin dhaabbannee kan shakkite Birtukaan, lubbuushee oolchuuf mana keessaa fiigdee gamoo afraffaarraa of darbatte. Baaxii suuqii tokkorra buutee lafa geesse. Jiraattonni kondominiyeemichaa fuudhanii buufata fayyaa geessan. Nama ishee hojjechiisu immoo poolisiif dabarsanii kennan. Yeroo gabaasi kun bahetti Birtukaan balaa isheerra gaherraa hanga tokko bayyanatteetti. Dubbii Himaa Poolisii Magaalaa Finfinnee BBC'n A.L.I Caamsaa 05, 2014 dubbise Komaandar Maarqos Taaddasaa, namichi ammallee to'annoo poolisii jala jiraachuu himan. Kutaa Bulchiinsa Lammii Kuraatti Itti-gaafatamtuun Dhimma Daa'immaniifi Dubartootaa Aanaa 5, Aadde Lalisee Bilaattaa Dabalaa garuu namichi wabiin akka gadhiifame odeeffachuu BBC'tti himte. Jiraattonni kondominiyeemii Samiit lama namni daa'ima kana reebuun shakkames hidhaa guyyootaan booda gadhiifamee dallaa keessatti mul'achu BBC'tti himaniiru. Zaman (maqaan kan jijjiirame) Birtukaaniin dhihootti beekti. Nageenya isheef waan sodaatteef akkamiin akka ishee beektu dubbachuu hin feene. ''Namichi laaptoppiitu na jalaa bade jedhe natti fakkaata 'Laapptoppicha fidi' jedhee mana ciisichaa galchee yeroo reebu of wallaalte. ''Yeroo bishaan itti naqu of barte. Yeroo ishee reebu 'dhiisi nan ajjeesin' jechaa kadhataan turte. Yeroo isheef gamu miliqxeea gamoorraa of darbatte,'' jechuun ibsiti. Akka isheen jettutti, reebichi ganama sa'aatii afuritti kan eegale yoo ta'u yeroo dheeraaf reebaa ture. Yoo xiqqaate sa'aatii lamaaf tureera jetti. Yeroo Birtukaan gamoorraa of darbattu nami ishee hojjechiisu ''rifatee ture'' jechuun himti. Guyyaa badiin irra gahe durayyuu reebamaa akka turte himti. Birtukaan gaafas erga reebichi irra gahee booda dugda ishee akka dhukkube obboleettiin ishee Finfinnee jirtu itti himuu dubbatti. ''Osoo baaxii suuqiikoorra bu'uu baattee lubbuun waan haftu hin se'u'' Namichi akka to'atamu kanneen gumaacha olaanaa taasisan keessaa tokko Tsahaay (maqaan jijjiirame) dha. Gaafas iyya dhageessee manaa yeroo baatu shamarreen kuni gamoorraa kuftee, dhoqqee keessa seentee, of wallaaltee lafarra ciifteetti. Jiraattonni kondominiyeemichaa konkolaataa dhihoo jiru kadhatanii Birtukaan mana yaalaa geessan. ''Waliin eenyutu mana yaalaa deema yeroo jedhamu namni tokko konkolaataa keessa seene. 'Isatu sa'aatii afur eegalee reebaanii ture' yeroo jedhamu nan dhagahe. ''Achii yoo waliin deeme karaatti irraa bu'uu danda'a jedhee poolisii nan waame. Buufata fayyaa dhufanii to'atani,'' jechuun himti. Birtukaan wal'aansa dabalataaf hospitaala Yakkaatit 12 jedhamutti ergamtee yaala argatteetti. Guyyoota muraasa boodas hospitaala keessaa baateetti. ''Mana sana keessa erga hojii eegaltee yoo xiqqaate waggaa sadii ishee darbeera. Sababa kanaaf kan isheen dhufte waggaa 10 isheetiini jechuun danda'ama. ''Daa'imas baatti, hojjettuu manaatis. Gaafas osoo baaxii suuqichaarraa bu'uu baattee lubbuun waan haftu natti hin fakkaatu,'' jechuun himti. Tsahaay akka jettutti Birtukaaniifi namichi ishee reebe ''firadha'' yeroo jedhan dhagesseetti. Dhimmichi poolisiin qabamuus dhiibbaan godhamee Birtukaan haqa argachuu dhabdi jechuun yaaddoo qabdi. Alam (maqaan geeddarame) kondominiyeemii badiin raawwate keessa jiraatti. Kanneen poolisiif ragaa ta'an keessaa tokkodha. Birtukaan erga kuftee booda iyya dhageessee manaa baate. ''Cinaacha isheen kufte. Of wallaaltee turte. Namichi rifatee fiigaa dhufee buufata fayyaa geeffamte,'' jechuun haala ture yaadatti. Gaafas poolisoonni dallicha deemanii odeeffannoo walitti qabuufi waajjirri daa'immaniifi dubartootaa kutaa magaalaa Lammi Kuraa ragaa baatota akka dubbisan ibsiti. ''Shamarrittiin buufata poolisiitti ragaa yeroo kennitu rifattee callistee turte. Osoo agarte si mararti. Isa dura dallaa keessa ishee argee beeka. Gammachuun fuula isheerraa hin mul'atu. ''Osoo kan keetti fudhattee yaaddee nama gaddisiisa,'' jechuun himti. Kutaa Bulchiinsa Lammi Kuraatti Itti-gaafatamtuun dhimma daa'immaniifi dubartootaa Aadde Lalisee Bilaattaa Dabalaa Birtukaan itti fooyya'eera, garuu dugda ishee dhukkuba jetti. Waan ragaa baatotarraa dhageesse BBC'tti kan himte yoo ta'u wanti dhageesse kanneen BBC'tti himaniin wal sima. Isa durallee shamarreen ganna 12 achuma naannawa amma badiin dhaqqabetti ''reebichaafi dhamaatiin itti hammaannaan foddaan yeroo utaaluuf jettu qabannee poolisiif kenninee beenna,'' jechuun himti. Haleellaa akkanaa arganii akka hin agarre dhiisanii darbuurraa osoo eeruu kennanii haleellaa daa'immanirratti gahu hambisuun akka danda'amu himti. ''Jiraattonni kondominiyeemii hedduu firaafi ijoollee ollaa baadiyyaarraa fidanii balbala itti cufanii humna isaanii itti fayyadamun isaan hiraarsu. ''Shamarran barumsa dhowwaa kanneen dhaloota fuulduraa biyya nurraa dhaalan hambisaa jiran hedduudha,'' jechuun himti. Hawaasi mana ofii akka sakatta'u, darbees miidhaa akkanaa akka saaxilu dhaamti. Dubbii Himaan Poolisii Finfinnee Komaandar Maarqos Taaddasaa, namichi ishee reebe karaa haadha isheetiin shamarree kanaaf firadha jechuun himan. Magaalaa naannoorraa akka fidan baruu BBC'tti himaniiru. Yeroo adda addaatti akka ishee rebus shamarreen kun poolisiitti himuu dubbatan. Yeroo ammaa Birtukaan hospitaala Yakkaatit 12 keessaa bahuun adaadoo ishee bira akka jirtu ibsanii fayyaan ishee haala gaariirra akka jiru odeeffannoon isaan dhaqqabuu himan. Dhamaatiin hojjettoota manaarra gahu bal'aadha kan jedhan Komaandar Maarqos wanta mudatu akkanaan eeru. Reebicha, miidhaa saalaa, arrabsoo, miindaa dhowwachuu, bilbila harkaa butuu, yeroo hirriba gahaa dhoowwachuu, nyaata dhoowwachuufi kaan akka irra gahu dubbatan.	https://www.bbc.com/afaanoromoo/oduu-61487019
sports	Liiverpuul Vs Maan Siitii, Baarseloonaa Vs Riyaal Maadiriid- Wantoota eegaman	Torban kanarra taphoonni gurguddoon akka adunyaatti eegaman gaggeeffamu. Piriimer Liigii Ingilaandii Liiverpuul dirree isaa irratti Maan Siitii waliin taphata. Maan Siitiin qabxii tokko qofaan Arsenaaliin caalamee qabxii 23’n sadarkaa lammaffaa qabatee jira. Liiverpuul ammoo haala dhiyeenya hin baramneen qabxii kudhaniin sadarkaa kudhanaffaa irra jira. Erliingi Haalaandi galchii Piriimer Liigii 15 ammumaan lakkoofsiseera. Gama Liiverpuuliin ammoo morkataa cimaa taha jedhamee eegamaa kan ture Daarwin Nuunez gahumsaa gaarii agarsiisaa hin jiru. Garuu Shaampiyoonsi Liigii Renjersi waliin taphatan irratti Mohaammad Saalaan daqiiqaa jaha keessatti galchii sadii lakkoofsisuun waliigalatti 7 fi ‘1’n mo’achuun isaanii Liiverpuul bayyannachaa jiraachuu agarsiisa jedhama. Leenjisaan Liiverpuul Yargen Kilooppi Erlingi Haalaandi dhaabuuf herraga mataa keenyaa qabna jedhan. Pep Gaardiyoolaan ammoo morkataan keenya biyya keessaa cimaan Liiverpuulidha jedhan. Maan Siitiin Erlingi Haalandi taa’umsa jijjiirraa irra kaa’uun tapha Shaampiyoonsi Liigii Koppenhaagen waliin taasise galchii malee qixa xumuran. Maan Siitiin waancaa Piriimer Liigii shaman darban keessaa afur mo’ateera. Liiverpuul yeroo lama qabxii tokkoon qofa caalamuun waancicha dhabe. Ji’oota dura waancaa Piriimer Liigii fi Shaampiyoonsi Liigiif dorgomaa kan ture Liiverpuul amma gahumsa sanarra hin jiru. Kilooppi jijjiirraa taphattootaan akka Maan Siititti dorgomuu hin dandeenyu garuu karaatti isaan wlaiin dorgomnu qabna jedhan. Tapha kanaaf Luwis Diyaaz fi Aleksaander Arnooldi hin taphatan. Baarseloonaan qabxii 22 qixa Riyaal maadirid waliin qabaachuun galchiin caalee tokkoffaa irra jira. Taphoota Jahan darban irratti galchiin irratti hin lakkaa’amne. Haa tahu malee kilebootni kunneen Riyaal Vaalaadolid, Kadiiz, Elchee fi Riyaal Maayolkaa tahuun isaanii Baarseloonaan qorumsa guddaan akka isa hin muddanne agarsiisa. Haa tahu malee, yeroo Shaampiyoonsi Liigii irratti kileboota gurguddoo waliin taphatu mo’ameera. Intermiilaan fi Baayern Munikiin mo’ameera. Kun Baarseloonaan kilaba deebi’ee jabaachaa jiru tahus ammayyuu kileboota jajjaboo kanneen mo’achuurra hin geenye jedhe xiinxalaan kubba Miilaa Ispeen Baalaguun.	https://www.bbc.com/afaanoromoo/articles/ckmxyvz8v4go
politics	Haleellaa meeshaa waraanaa gurguddaa Daseetti raawwateen lubbuun nama tokkoo yoo dabru, sadii miidhaman	Walloo Kibbaa magaalaa Daseetti haleellaa madifii raawwatameen namni tokko lubbuu yoo dhabu, sadi ammoo madaa'uusaanii kantibaan magaalattii BBCtti himan. Kantibaan Dasee Obboo Abbabaa Gabra Masqal akka himanitti, Kamisa sa'aa boodarra ''humnoonni TPLF bakkeewwan lammiileen nagaa jiraatanitti, haleellaa meeshaa waraanaa madifiin raawwataniin balaan kun qaqqabe.'' Lola adeemaa jirurratti ragaa mirkana tahe argachuun dhibus, dhiyeenya magaalaa Daseefi Kombolchaatti finciltoota TPLF fi humnoota mootummaa gidduutti waraanni cimaan adeemaa jiraachuun gabaafamaa jira. Obboo Abbaba akka himanitti, madfoonni kunniin gara magaalaa Dasee kan dhukaafaman Kamisa sa'aa booda naannoo 9:30tti oggaa tahu, bakka garagaraa sadiitti qiyyaafatan jedhan. Finciltoonni waliigalatti yeroo shan gara magaalattii kan dhukaasan wayita tahu, lamman isaanii bakka Mannaafashaa jedhamu, kan biraa lama ammoo bakka Daawudoo jedhamu, akkasumas tokko ammoo bakka Irshaa Sabil jedhamutti kufuu himan. Keessattuu bakkeewwan Irshaa Sabil fi Mannaafashaa jedhamanitti kan tokka'ee kufe, iddoowwan manneen jireenyaa akka tahan himuun, Daawudotti madifiin dhukaafame garuu bakka duwwaatti kufuun miidhaa hin dhaqqabsiisne jedhan. Bakkeewwan haleellaan irratti raawwate jedhaman keessaa tokko, waraana kanaan lammileen qe'eerraa buqqa'anii itti dahatanii turan akka tahes kantibaan kun BBCtti himan. Haleellaa bakkeewwan Irshaa Sabil fi Mannaafashaa kanaan ''bakka tokkotti namoonni sadii yoo miidhaman, isaa keessaa tokko battaluma sana lubbuu dhabe,'' jedhan. Haleellaa bakka biraan ammoo namni tokko miidhaan irra gahus himaniiru. Haleellaa madifii kanaan namni lubbuu dhabeefi madooleen, jiraattota Dasee yookaan kanneen buqqa'anii achi dahatan tahuu adda baasuuf hojjetamaa jiraachus himan. Waraanni Tigraay gara naannoo Amaaraatti cehuun naannolee Walloo Kaabaatti wayita gaggeeffamuu eegale, nammoonni kumaatamaan lakka'aman qe'ee isaaniirraa buqqa'uun, magaalaa Daseetti dahoo yeroo keessa jiru. Guyyoota dhiyoon asitti ammoo sagaleen meeshaalee waraanaa gurguddo dhiyeenya magaalaa Daseetti dhagahamaa akka ture kan himan jiraattonni, sodaarraan kan ka'e sochiin idilee magaalattii gariin danqamuus himu. Kantiibaan magaalattii Obboo Abbaba GabraMasqal gamasaaniin, guyyaa Kamisaa kanneen buqqa'aniif qarqaarsi kennamaa ooluu himuun, sochiin idilee jiraattota magaalichaafi dhaabbilee tajaajila kennanii itti fufeera jedhan. Gama kaaniin ammoo dura taa'aan TPLF Dabratsiyoon G/Mikaa'el (PhD), jiraattonni magaalota Daseefi Kombolchaa magaalaa dhiisanii akka hin baane waamicha dabarsaniiru. Dabrsatsiyoon jiraattota Daseefi Kombolchaan: ''Hin jeeqaminaa, magaalaas gadhiistanii hin bahinaa. Tasgabbaa'aa, ofii keessan rakkoof hin saaxilinaa jechuu barbaanna,'' jechuun gaafa Roobii ergaa dabarsanii turan. Waraanni waggaa tokkoon dura Tigraay keessatti jalqabe, gara naannolee Amaaraafi Affaaritti babal'achuun, torbanoota muraasaaf birqabaan qabbanaa'ee turus, akka haaraatti eegaluun lolli cimaan adeemaa jira. Finciltoonni Tigraay Kaaba Walloo darbuun gara Kibba Wallootti kan cehan oggaa tahu, magaalaa guddoo godinaa kan taate Daseefi magaalaa Indastriin beekamtu Kombolchaa qabachuuf qiyyaafataniiru. Humni waraanaa mootummaa federaalaa, humni addaa naannoo Amaaraafi humnoonni naannolee garagaraa irraa walitti babba'an, finciltoota magaalota lamaanirraa ittisuuf lola cimaa gaggeessaa jiru.	https://www.bbc.com/afaanoromoo/oduu-59084821
politics	Ujummoon boba'aa gara biyyoota Awurooppaa dabarsu akkuma cufametti tura - Raashiyaa	Kubbaaniyyaan boba'aa guddichi Raashiyaa Gazprom, ujummoowwan boba'aa gara Jarmanii fulla'an banuuf har'atti karoorfatee ture. Garuu ujummoon boba'aa guddichi Nord Stream 1 jedhamuun beekamu cabuun zayita dhangalaasaa waan jiruuf, isa suphuuf jecha karoorri kun yeroo hin beekneef dheerateera jetti Raashiyaan. Kubbaaniyyaan Gazprom ujummoo boba'aa cabe jedhame kana suphuuf maqaa jedhuun guyyoota sadan darbaniif cufee ture. Boba'aa Raashiyaa irraa biyyoota Awurooppaaf galu adda cituun ammoo waqtii gannaa qorra hamaa fidee dhufaa jiruuf yaaddoo uumeera. Biyyoota Awurooppaatti waqtiin gannaa akkaan qorruun kan baratame yoo ta'u, namoonni gaazii fayyadamuun manasaanii ho'ifatanii dandamatu. Erga waraanni Raashiyaa fi Yukireen eegalee boba'aan akka duriitti dhiyaachaa waan hin jirreef gatiinis akkaan dabaleera. Boba'aan Raashiyaarraa argamu adda cinnaan ammoo gatiin boba'aa addunyaarratti daranuu dabaluuf deema. Biyyoonni Awurrooppaa hirkattummaa boba'aa Raashiyaa jalaa of baasuuf waa hedduu falan, Raashiyaan waraana gaggeessaa jirtu irratti humna maallaqaa akka dhabduufis guddoo yaalan, kun hunduu isaaniif hin milkoofne. Raashiyaan isa biyyoonni lixaa Yukireen tumsan haaloo ba'uuf boba'aa adda kutuu akka meeshaa waraanaatti fayyadamteetti kan jedhamtee himatamtuuf, kun oduu sobaati jechuun deebifte. Akka Raashiyaan jettutti qoqqobbiin biyyoonni lixaa irra kaa'an ujummoon boba'aa saffisaan akka hin suphamne gochuun hanqina boba'aa addunyaarratti uumeera. Biyyoonni Awurooppaa garuu kun sababa ga'aadha jedhanii hin fudhatan. Qondaaltonni mootummaa Jarmanii Raashiyaan boba'aashee guutummaatti yoo kuttes biyyisaanii qophii ta'uu himan. Garuu lammiilee fi kubbaaniyyaawwan biyyattii keessa jiran fayyadama boba'aa akka hir'isan akeekkachiisaniiru. Gazprom ujummoon boba'aa adda cituu kan ibse, erga biyyoonni G7 Yukireen tumsuuf jecha gatii boba'aa Raashiyaa daangessuurratti waliigalanii boodadha. Murteen biyyoota G7 (UK, Ameerikaa, Kanaadaa, Firaansi, Jarmanii, Italii fi Jaappaan) hojiirra oollaan biyyoota kunneen dabalatee kanneen yaada kana deeggaran hundinuu boba'aa Raashiyaa wayita bitan gatii kaa'ameen yookiin isaa gadiin fudhatu. Raashiyaan garuu inumaa biyyoota yaada akkanaa qabanitti boba'aashee akka hin gurgurre ibsiteetti.	https://www.bbc.com/afaanoromoo/articles/c729x040z34o
technology	Safaricom: Mpesa’n bittaa fi gurgurtaa salphise Itoophiyaadhaaf maal fidee dhufa?	Baatii lama booda Itoophiyaatti hojii akka jalqabu kan hime Safaariikoom sirna bittaafi gurgurtaa akkasumas qarshii  moobaayiliidhaan dabarsuu ‘Mpesa’ jedhamu biyyattii keessatti akka diriirsuuf mootummaan fedhii akka qabu ibseera. Ministir deetaa Ministeera Maallaqaa, Iyyoob Takkaalinyi eeruun miidiyaaleen biyya keessaa fi Keeniyaa akka gabaasanitti, mootummaan Itoophiyaa Safaariikoom mala qarshii walii dabarsuu ‘Mpesa’ kana biyya keessatti akka jalqabu barbaada. Kana dura mootummaan sirna geeddaraa qarshiifi bittaa fi gurgurtaa mobaayiliin taasifamu dhaabota biyya alaaf banaa akka hin goone ibsee ture. Amma garuu Baankiin Biyyaalessaa Itoophiyaa sochii maallaqaa mobaayiliin taasifamu kana Safaariikoomif banaa gochuuf hojimaata seera-qabeessa tahe wixinaa akka jiru ibseera. Gabaasoti ministira deetaa kana eeran akka jedhanitti Safaariikoom ‘Mpesa’ hojiirra oolchuuf Caamsaa dhufu eeyyama argata. Mootummaan caal-baasii telekoomiidhaaf baaseen sirni bittaafi gurgurtaa akkasumas qarshii erguu keessa hin jiru ture. Yeroo Safaariikoom caal-baasii kana mo’ate Itoophiyaatti kan argaman Pireezidantiin Keeniyaa, Uhuruu Keeniyaattaan Itoophiyaa gabaashee ‘Mpesa’ dhaaf banaa gochuu qabdi jechuun al-kallattiin dubbatanii turan. Mootummaan Itoophiyaa caal-baasii telekoomii marsaa lammataa yeroo hin murtoofneef dheeressus, sirna bittaafi gurgurtaa mobaayiliin adeemsifamu kana eeyyamuutu ibsame. Safaariikoom tajaajila kana kennuuf eeyyama isa barbaachisu akka kennamuufis himameera. ‘Mpesa’n sirna bittaa fi gurgurtaa akkasuma qarshii mobaayilaan walitti erguu dandeessisudha. Hundeessaan hojimaata kanaa dhaabbata telekoomii Keeniyaa Safaariikoom yoo tahu, yeroo ammaa biyyoota Afrikaa gargaraa keessatti hojiirra oolaa jira. ‘Mpesa’ mobaayilii irra erga buufatani booda, qarshii keewwachuu, kaanirraa fudhachuu, kaffaltii raawwachuu, maallaqa herrega keessanirraa gara bilbila keessanitti dabarsuu, qarshii fayyadamaa ‘Mpesa’ biraatti erguu akkasumas maallaqa dhimma biraaf waliitti erguu fa’i dandeessisa. Bara 2007 Safaariikoomiifi Vodaafooniidhaan kan jalqabe ‘Mpesa’n baankii biyyaalessaa Keeniyaatu tiksa. Maqaan ‘Mpesa’ jedhu ‘M’ mobaayilii kan bakka bu’uu yoo ‘pesa’n immoo afaan Kiswaahiliidhaan beessee yookaan qarshii jechuudha. Bakka buutonni Safaariikoom daddabarsa qarshii salphisan ganda gandatti argamu. Bakka buutota kanatti qarshii nootii kennuun ‘Mpesa’tti dabarfachuun ni danda’ama. Qarshii mobaayilii keessan keessa jirus bakka buutota Safaariikoom bira dhaquun gara qarshii nootiitti geeddarachuu dandeessu. Keessumaa Keeniyaa keessatti daldaltoota gabaa keessatti qinxaaboo gurguranirraa hanga hoteelota qananii jedhamanitti kaffaltii isaanii mala ‘Mpesa’ jedhamu kanaan raawwatu. Biyyoota tajaajilli kuni argamutti kaffaltii bishaaniifi ibsaa otoo hin hafiin kaffaltii tajaajilaa fi oomishaa raawwachuuf kun filannoo mishaa tahe dha. ‘Mpesa’ dhaan qarshii wal-geeddaraan gaafa taasifamu ykn bakka butoota Safaariikoom irraa yeroo maallaqani yoo fudhatamu hamma qarshichaan kaffaltiin tajaajilaa ni kutama. Addunyaa sochii maallaqaa dijitaalaatti geeddaramaa jirutti hojimaata beekamtii argatan keessaa tokko ‘Mpesa’dha. Bara 2010tti biyyoota guddataa jiran keessatti sirna qarshii walii dabarsuu milkaa’aa tahe jedhamuun leelliffameera. Keeniyaarra darbee Taanzaaniyaa, Demookiraatik Rippaabliika Kongoo, Masrii, Gaanaa, Leseetoofi Mozaambiik keessatti tajaajila kennaa akka jiru marsariitiin Safaariikoom agarsiisa. Baankota Jarman, UAE fi Chaayinaa jiranittis qarshii dabarsuun ni danda’ama. Marsariitiin Vodaafoon akka jedhutti ‘Mpesa’n fayyadamtoota miiliyoona 50 caalan qaba. Afrikaattis sirna daddabarsa maallaqaa isa guddaa tahuun kan himamu ‘Mpesa’n namoota herrega baankii qaban qofa osoo hin taane kanneen hin qabneefis tajaajila ni kenna. Keessumaa iddoowwan baadiyyaa tajaajilli baankii hin qaqqabnetti, ‘Mpesa’n hojiirra ooluu danda’uun daldalaaf qofa osoo hin taane, qusannoofis karaa baneera. Safaariikoom ‘Mpesa’n daldaltoota sadarkaa xiqqoorra jiran akka jajjabeessu ni hima. Bilbila keessanitti qarshii guuttachuu irraa qabee tajaajiloota biroof maallaqa miiliyoonaan lakkaa’amu daddabarsa. Qarshii qusachuufi liqeeffachuu sirna dandeessisu hoji-maata ‘M-shawaarii’ jedhamus fayyadamtootaaf diriirsee jira. Marsariitiin Voodaafoon akka agarsiisutti ‘Mpesa’n sirnoota daddabarsa maallaqaa akka ‘Western Union’, ‘Moneygram’ WorldRemit fi kaan wajjin qindoomina uumeera. Wagga waggaan qarshii biiliyoona 1.5 biyyoota alaarraa ka’uun ergamu ni argamsiisa. Akka Mootummooti Gamtoomanii jedhutti wal-jijjiirraan qarshii bifa dijitaalaa yeroo qabatu namoota baayyee qaqqaba, namoota galii gadi-aanaa qabanis ni fayyada. ‘M-birr’ wal-jijjiirraa qarshii mobaayilii fayyadamuudhaan raawwatudha. ‘M-birr’ fayyadamtoota gidduutti qarshii walii dabarsuu, bakka bu’oota ‘Mbirr’ irraa qarshii nootiidhaan jiru gara bibilaatti fudhachuu ykn bilbilaan qarshii baasuudhaaf fayyada. Maallaqa bilbila fayyadamuuf oolu, kaffaltii bishaaniifi ibsaa akkasumas tajaajiloota kaan bituuf ‘M-birr’ fayyadamuun ni danda’ama. ‘Mpesa’n, M-birr fi kaan hojimaatnisaanii wal fakkaataa tahus gosa tajaajilaa fi si’aayinaan adda addadha. Mootummaan Itoophiyaa qooda Itiyoo-telekoom dhaabota telekoomii biroof banaa yeroo godhu qabxiiwwan ka’an keessaa tokko gama kanaan dorgommiin waan jiraatuuf qulqullina tajaajilaa ni eegsisa kan jedhudha. Tajaajila faayinaansii dijitaalatti geeddaramaa jiru saffisiisuuf dhaabota biyyoota garagaraatti muuxannoo gahaa qaban gara Itoophiyaa galchuu akka gaariitti ogeessotni qor-diinagdee ilaalan jiru. Gamtaan dhaabota telekoomii kanneen akka Voodaakoom Giruup, Voodaafoon Giruup, Sumiitoom Korpooreeshinii fi Siidiisii Giruup, Safaariikoomiin hogganamuun qarhsii miiliyoona 850 dhiyeesseeti caal-baasii mo’ate. Dhaabota mootummaadhaan hogganaman kanneen akka Itiyoo-telekoom dhaabota alaaf banaa gochuu  kanneen deeggaran akkuma jiran kan mormanis hin dhiban. Dhaabota mootummaaf qarshii guddaa argamsiisan gurgurataaf dhiyeessuun mootummaa galii dhabsiisuurra darbee dorgomtoota biyya keessaa irratti dhiibbaa fida jechuun kan morman jiru. Dhaabota biyya alaaf seekatara hunda banaa taasisuu mannaa kanneen akka  faayinaansii mootummaa jalatti tahuun akka turan gochuun foyya’aa dha jechuun ogeessonni falmanis jiru. Dhaabonni kanneen akka Safaariikoom qarshii madaalawaa taheen  miiliyoonotaaf tajaajila intarneetii kennan illee, tajaajila faayinaansii kan akka ‘Mpesa’ jalqabsiisuun garuu shakkiin akka ilaalan himu. Itoophiyaan biyyoota telekoomii dhaabota dhuunfaaf banaa godhan keessaa warra dhumaa keessatti argamti jedhama. Gamtaan Safaariikoomiin hogganamu, ce’umsa dijitaalaa Itoophiyaaf deeggarsa akka godhu, namoota baayyeef carraa hojii akka uumu, jireenya lammiilee haala gaarii taheen akka geeddaru yeroo hundeeffama isaa ibsee ture. Itoophiyaan gama isheetiin dhaabota maallaqqa idila-addunyaa deeggaramuun  diinagdee ishee foyyeessuuf gahee telekoom gurguruun akka keessa jiru ibsiteetti.	https://www.bbc.com/afaanoromoo/oduu-60351322
politics	Yaalii fonqolcha Giinii: Loltoonnii Pirezidant Alfaa Kondee irraa aangoo humnaan fudhachuu beeksisan	Pirezidantiin Giinii Alfaa Kondee erga viidiyoo hinmirkanoofne tokkoorratti loltoota boodarra aangoo qabachuu himaniin marfamuun muldhataniin booda yeroo ammaa sadarkaa maalirra akka argaman wanti barame hinjiru. Loltoonni kunneenis TV biyyaalessaa irratti dhiyaachuun mootummaa jigsuu beeksisan. Haata'u malee, Ministeerri Ittisaa yaaliin fonqolchaa eegdota pirezidaantichaatiin fashalaa'eera jedhe. Kunis kan himame dhukaasni cimaa magaalaa guddittii biyyattii Konaakrii keessatti masaraa pirezidaantichaa biratti erga gaggeeffameen booda ture. Giiniin biyya Afrikaa Lixaa qabeenyaa uumamaatiin kan badhaate yoo taatu waggoota dheeraaf tasgabbii dhabiinsaa fi rakkina bulchinsaatiin biyyoota hiyyeeyyii addunyaa keesaa tokko taateetti. Haasaa TV irratti taasifame loltoonni hin hidhatiin saddeet, baay'een isaanii kan alaabaa biyyaalessaa diimaa, warqee fi magariisa uffatan, sababii malaammaltummaan baay'atee fi hanqina bulchiinsa gaariifi hiyyuummaatiin aangoo qabachuu himuu isaanii agarsiise. Ofiisaanii Koree Biyyaaleessaa Araaraa fi Misoomaaf kan ofiin jedhan kunneenis, heerri biyyattii diigamuu fi motummaa haaraa hundeessuuf mariin hunda hammatu kan gaggeeffamu ta'u himan. Gabaasaalee hedduun akka jedhanitti fonqolchi kuni garee hayyootaa kan Lt. Konareel Maandaadii Duumboyaa hoogganame. Viidiyoo BBCn mirkanneeffachuu hindandeenye tokko keessatti, loltoonni Pirezidant Konee kan umuriin waggaa 83 akka hidhannoo hinqabne akka mirkanneessan wayita gaafataniifi isaaniis deebii kennuu didan agarsiisa. Miila qullaa jiinsii fi Tishartii uffachuun soofaa irra taa'anii, garuu miidhamni tokkolleen irratti hinmul'atu ture. Ammaan tana garuu eessaa akka jiran kan beekamu hinjiru. Kanneen fonqolchicha duuba jiran ammoo daangaaleen lafaa fi qiilleensaa hundi torbaniif cufamuu himan. Haata'u malee, akka ministeera Ittisaatti, humnootiin pirezidantichaaf amanamoo ta'an ''gareewwan fonqolcha gaggeessuuf yaalan to'ataniiru,'' jedhan. Jalqabas riqichi tokkichi lafa bishaaniin marfamteefi bakka ministiroonni hedduun jiraataniifi masaraan pirezidantii itti argamu Kaaluumiitti geessuu loltoota hedduu kanneen meeshaalee waraanaa ciccimaa hidhataniin cufamuu Rooyitarsi gabaaseera. Gabaasaaleen hinmirkanoofne loltoonni sadeen ajjeefamuu himu. Pirezidant Koondeen irra deebiin yeroo sadaffaaf kan filataman yoo ta'u, kunis bara darbee mormiiwwan kaasee ture. Hogganaan mormiituu duraanii adeemsa aangoo haala dimookraatawa ta'eetiin yeroo jalqabaatiif bara 2010 filatamanii ture. Fooyya'insa dinagdee muraasa mul'ateen alatti garuu namoota isaan qeeqaniin sarbama mirgoota namoomaa fi doorsisaan himatamu.	https://www.bbc.com/afaanoromoo/oduu-58455504
sports	Piriimer Liigii Ingliiz: Kilaboonni sadarkaa duraarra jiran bakka isaanii eeggataniiru	Taphoota torba taphatame keessaa torbanuu mo'achuun Liiverpuul ammallee dursaa jira. Sanbata kaleessaa Liiverpuul Sheefiild Yunaayitidiin 1-0 mo'achuudhaan qabxii isaa 21 irra geessifateera. Liiverpuuliin qabxii shan hanqachuun Maanchester Siitiin ammoo 16 qaba. Sanbatuma kaleessaa Maanchester Siitiin Everteniin 3-1n mo'ateera. Kilaboota gurguddoo keessaa Tootinhaam Saawuuzhaampiteniin 2-1n injifatee gara mo'achuutti deebiyeera. Tootinhaam tokkofarraa kan jiru Liiverpuuliin qabxii 10n caalamee jiraatus garuu qabxii dhabuu torbeewwan darban isaan mudate dandamatanii mo'achuun leenjisaan garee kanaa Maarsiyoo Pochetinootiif kan lubbuu itti deebisedha. Kilabni biraan Landanitti argamu Chelsiin kaleessuma Biraayitaniin 2-0n mo'achuudhaan gara sadarkaa ja'affaatti dhufeera.  Isa dura garuu sadarkaan isaa 16ffaarra ture. Chelsiin kan injifate adabbii peenaaliitii Jorginhootiifi gaaloo Wiiliyaan erga Amajjiin booda yeroo jalqabaatiif lakkoofsiseen ture. Kun ammoo leenjisaa kilabichaa haaraa Firaank Laampaardiin qaanii oolcheera. Weest Haam kilaboota Landan ciccimoo  jiran keessaa tokkodha. Taphoota torba taphataman kanaan qabxii 12 qabatee sadarkaa sadaffaarra jira. Kaleessa Bornimaawuz waliin 2-2n walqixa bahaniiru. Kiristaal Paalaas ammoo Noorwich Siitiidhaan 2-0n mo'ateera. Aston Viilaaan, kan Noorwich waliin garee gadiirraa Piriimer Liigiitti makame, Barnilee waliin taphatee 2-2n walqixa ba'eera. Woolviis ammoo Waatfoordiin 2-0tiin injifateera. Dilbata har'aafi Wiixata booruu taphoota ciccimoo hafan keessaa Arsenaal mo'annaan sadarkaa 1-3 keessa dhufee ni gala. Kanaaf, har'a Leester Siitiin Niiwuu Kaasil waliin 16:30 (12:30) ni taphata. Boor Wiixata ammoo Maanchester Yunaayitid dirree isaa Oold Tiraafoord irratti Arsenaaliin simatee waliin ni taphata.	https://www.bbc.com/afaanoromoo/oduu-49869707
politics	Namoota waraanaan miidhaman deebisanii dhaabuuf birrii biiliyoonni shan ramadame	Lammiilee kaabaa biyyatiitti sababii waraanaatiin buqqaafaman deebiisanii dhaabbuudhaaf bajanni dabalataa birriin biiliyoona shanii ramadamu Ministeerri Maallaqaa beeksiise. Ministeerri Maallaqa toora miidiyaa hawaasaa isaa irratti akka beeksisetti, bajanni dabalataa birrii biiliyoonni shan mana maree ministirootaatti dhiyaachusaa beeksiisuun, akkuma mana maree bakka bu'oota ummataatiin ragaasiifameen kallattiin hojiirra kan oolfamu ta'u himeera. Bajata mootummaatiin alattis dhaabbilee gargaarsaa kanneen akka baankii addunyaa irraas deeggarsi deebisanii dhaabuu maallaqni ni argama jedhamee akka eegamu Ministirri Maallaqaa Obbo Ahimad Shiidee walgahii koree hojii raawwachiftuu sakretariyaatii hundeeffama deebiisanii dhaabuu biyyaaleessaatti  waajjirriisaanii hogganu irratti dubbataniiru. Walgahiin Koree hojii raawwachiiftuu Sakreetariyaatii Deebisanii dhaabuu ALI Muddee 15, 2014 wayita gaggeeffametti, sagantaan deebisanii dhaabuu kan qindaa'e, sagantaan hojiirra kan oolfamuu, bifa itti gaafatamummaa qabuufi furmaata walitti fufiinsaa fiduu danda'uun kan hojjatamu ta'u Ministirichi ibsuu eereera. Kana malees yaadni ka'umsaa qorannoo badii waraanaan kaaba biyyattiitti qaqqabe baruufi maallaqaan shallaguu dandeessisu gaggeessuu Ministeera Maallaqaatiin qophaa'ee miseensota koree hojii raawwachiiftuu sakreetaraatii deebiisanii dhaabuutiif dhiyaateera. Miidhamtoota waraanaa kaaba biyyatiin alattis kanneen naannoolee biraa keessaattis walitti bu'iinsaan buuqqaafaman akka saganticha keessatti hammatamaniifi haalli qabeenyaa walitti qabuus daandii walfakaatuun akka qindaa'uufi haalli naannooleefi abbootiin qabeenyaa dhuunfaa akkasumas diiyaasporaan keessatti hirmaatan akka mijaa'uuf miseensotaan yaadni ka'un himameera. Miseensota Koree hojii raawwachiiftuu sakreetariyaatii deebiisanii dhaabuu kan ta'an ministeeroonni barnootaa, fayyaa, Pilaaniifi Misoomaa, Bisaaniifi Injnarii, Industirii, dhimma dubartootaafi hawaasaa, Hojiifi oggummaa, Magaalaafi Misoomaalee Bu'uuraa akkasumas qondaaltoonni waajjiraalee federaalaa dhimmisaa isaan ilaallatu kaanis walgahii kanarratti hirmaataniiru. Waraanni Sadaasa 4, 2020 naannoo Tigraayitti eegalee ture gara naannoolee ollaa Amaaraa fi Affaariitti babal'achuun badiinsa namoomaa olaanaa qaqqabsiiseera. Qaamoleen sadarkaa adda addaarratti wal waraansa Itoophiyaa kana keessatti qooda fudhatan hunduu sarbamawwan mirgoota namoomaa olaanaa akka yakka waraanaatti lakkaa'amaniifi sarbamoota mirga namoomaa idil-addunyaafi seera baqattootaa raawwachuusaanii gabaasaaleen dhaabbilee mirgaaf falman baasan ni mul'isu. Waraanni baatiiwwan kudha sadii ol lakkoofsise kun akka dhaabbatuuf Ameerikaa dabalatee bakka bu'aan olaanaa Gamtaa Afrikaa fi pirezidaantiin duraanii Naayijeeriyaa Oluseegoon Obaasaanjoo fi kaanilleen yaalii taasisanis hanga ammaa bu'aa qabatamaa hin argamsiifne.	https://www.bbc.com/afaanoromoo/oduu-59804104
health	Talaallii Covid-19 raabsuuf 'xiyyaaronni fe'isaa 8,000 ni barbaachisu'	Talaallii Koronaavaayirasii addunyaa guutuu keessatti raabsuun ''qormaataa geejjibaa kana dura mul'atee hin beekne'' ta'aa jedhe Waldaan Geejiba Qilleensaa Idila Addunyaa (IATA). Gosti geejjibaa hanga xiyyaarota Booying 747 lakkoofsaan 8,000 ta'anii talaallii kana addunyaarratti raabsuuf akka barbaachisu waldaan kun himeera. Ammatti talaalliin faayidaarra akka oolu mirkaneeffame kan Raashiyaan alatti hin jiru, haa ta'u malee IATA'n daandilee qilleensaa, buufataalee xiyyaaraa, qaamota fayyaa addunyaa fi dhaabbilee qoricha omishan waliin haala talaalliin itti raabsamu irratti mariitti jira. Sagantaan raabsuu kun nama tokkoof doozii tokko ramaduun irratti qophaa'amaa jira. ''Of eegganno guutuun talaallii Covid-19 raabsuun indaastirii geejjiba fe'isa qilleensaa keessatti ergama isa guddaa jaarraa kanaati. Kuni garuu dursanii of eeggannnoon irratti qophaayuu gaafata. San gochuuf ammoo yeroon isaa amma'' jedhan Hoji gaggeessaa olaanaan IATA Aleeksaader dee Juni'aak. Weerara Covid-19 hordofee sochiin imaltoota geejjiba qilleensaa yeroo laaffatetti dhaabbileen kun fuula isaanii gara fe'isaatti naanneffataniiru. Amma ammoo talaallii kana raabsuun rakkisaa ta'uu mala jedhameera. Xiyyaaronni hunduu talaallii kana fe'anii balali'uu hin danda'an sababni isaammoo hanga ho'aa Seelshiyeesii 2-8 gidduu kan jiru keessatti tursiifamuu qaba. Qorichootni tokko tokko akka cabbaa'an waan barbaadamuuf xiyyaarotni kanaaf oolan akka murtaawoo ta'an godha. ''Adeemsa isaa sirriitti beekna. Gara sadarkaa barbaadamuutti ol guddisuu qabna'' jedhan hoogganaan damee kaargoo Geleyn Hiyuus Humna omisha talaallii waan hin qabneef biyyoota Kibba Baha Eshiyaa keessatti talaallii kana raabsuun akkaan rakkisaa ta'as jedhan. Afrikaa keessatti ammoo haala amma jiruun talaallii kana raabsuun hin danda'amuu jedha IATA'n. Sababni isaa ammoo hanqina Kaargoo, bal'ina naannichaa fi daangaa biyyoota qaxxaamuruu irratti rakkoon jiraachuudha jedha. Addunyaarratti talaalliiwwan 140 sadarkaa qorannoo dhumaa isa jalqabaarra kan jiran yoo ta'u 20 ol kan ta'a ammoo gara dhumaatti dhiyaataniiru. Biyootni lixaa hedduun shakkii irraa qabaataniis Raashiyaan biyya hunda dursuun talaallii Covid-19 argachuu ibsiteedha. IATA'n mootummoonni addunyaa talaalliin fayidaarra oluuf mirkanaahuun dura raabsa isaa fi dhimmoota kaaniif dursanii qophaa'uu qabuu jedha. Raabsa isaarratti hanga ho'a isa barbaachisu eeguu fi hannarraa eeguun barbaachisaa ta'uullee ibsa.	https://www.bbc.com/afaanoromoo/oduu-54098172
entertainment	Bunaafi ashaboo fayyadamuun fakkii kan kaastu Galiilaa Raddaa	Wanti lafarra jiran hundi gara ogummaatti geeddaramuu danda'u yaada jedhu kan qabdu ogeettiin fakkii Galiilaa Raddaa, haalluuwwan haalaan hawwatan akkasumas fakkiiwwan bunaafi soogiddaan kaastuun beekamti. Isheef oguma jechuun ''kennaa waaqaa kan wanta sammuu qofa keessa ture baasuun lubbuu itti horaniidha. Fakkiin ammoo gaddaafi gammachuu keessoo keetti dhagahamu,'' kan ittiin ibsattudha. Manasaanii keessaa ishee qofa miti kan ogummaa kanaa qabu, obboleessishee angafaa amma lubbuun hinjirres fakkii kaasa ture. Oggaa obboleessishee kaasu argaa kan guddatte Galiilaan, wayita umuriishee ganna jahatti burushii itti fakkii kaasaniin walbarte. Fakkii obboleessishee kaase keenyaan manaafi dabtara ishee gubbaatti irra deebitee kaasuun ture kan jalaqabde. Hodhaafi xilatiin haatishee midhaassanis faana ogummaa Galiilaan hordofte qajeelcheeraaf. Jaalalashee kanas wayita haadhashee hojiin gargaartus, yeroo argatuun itti fufteetti. ''Waggoota dheeraaf mana nyaataa qabna turre... daa'ima ganna 12 turee maamiltootaaf nyaata hojjechaa, biddeena tolchan ture. Kana hojjechaas maddiin, fakkiin kaasan ture.'' Hojiin fakkii jaalalaaf jecha ijoollummaatti hojjechaa turte, erga guddatte booda hojiishee idilee tahe. Akka Galiilaan jettutti, yaadota sammuushee keessa bu'ureeffaman gara fakkiitti geeddaruuf, haalluu akiriiliik, bunaafi soogiddatti dhimma baati. Norweeyitti gosa barnootaa Infoormeshin Teeknooloojii-IT barattus, fakkii garuu ofumaan of barsiifte. ''Yeroo hedduu waan natti dhagahame, waanin argeefi kakahumsa waan natti uumeen kaasa,'' kan jettu Galiilaan, bareedinnifi ciminni dubartii fakkiiwwan ishee keessatti ni mula'tu. Yeroo ammaa Swiidin kan jiraattu Galiilaa Raddaa, bara 2011 irraa eegalee biyyoota garaa garaa keessa naanna'uun, egzibishinii qopheessuun hojiishee jaalattoota aartiif beeksisaa jirti. Noorwey, Swiidin, Ameerikaa fi Beeljiyemitti Galiilaan daawwattoota fuulduratti haalluufi bunafaa fayyadamuun fakkii kaasteetti. ''Hojiikoon biyyoota garagaraa keessa jaalattoota hedduu horadheera. Kennaan kana caalu hinjiru,'' jetti. Shamarreen kun guyyaa bunaa addunyaatti dhaabbata bunaa Norweey ''Noshk Kaafalaayik'' jedhamu wajjiin tahuun, fakkishee bunaan kaastu kan dhiyeessite oggaa tahu, carraa gaarii akka isheef uume kaasti. ''Carraafi muuxannoo guddaa naa uume. Ergasii namoota hedduu wajjiin akkan hojjedhu karaa naa saaqe.'' Fakkiiwwan ishee keessaa kanisheen buna fayyadamuun kaastu, addatti namoonni akka jaalatan himti. ''Waan hin baramneefi adda taheef, kna malees jaalala namni bunaaf qabu natti fakkaata, namoonni hedduun kan bunaan kaasu ni jaalatu.'' Kan haalluu fayyadamuun kaaste keessaa; kanisheen yeroo weerara awwaannisaatti Tigraay Raayyaa keessatti, haati tokko daa'imashee duydatti baattee awwaannisa hari'aa turte fakkiin agarsiisu guddoo jaalatame. 2021tti suuraan Malcolm X kaaste akkaan jaalatame. ''Intala Malcolm X kan taate Ilyasah Shabazz abbaashee waan in kaaseef, na dinqisafattee na galateeffatte,'' jetti Galiilaan. Waraanni Tigraay kaaba Itoophiyaatti erga dhalatee booda ajjeechaa, buqqaatii fi rakkoo namoomaa hamaan mudateera kan jettu Galiilaan, fakkii matadureen isaa 'Madaa dhalootaa' (generational trauma) jedhuun dhiyeessiteetti. ''Fakkiin koo garri caalu miirakoo kan ibsanidha. Kanneen bara kana kaase keessaa 'generational trauma' kan jedhu, seenaa namoota hedduu waan taheef, fakkiin jaalatamedha,'' jetti. Galiilaan gaafa yaadni tasaa gara sammuusheetti dhufu, daddaffiin gara waan qabatamaa wiixinee tahetti (sketch) geeddaruuf bakka tasgabbii qabu filatti. ''Bakka ati hin eegneetti yadni sammuu keetti dhufuu mala. Yaada kana gara fakkiitti geeddaruuf, bakka ofii callisa qabu barbaachisa. Akka namni si jeequ, yookaan waanti tahe akka si danqu hin feetu. Yeroo akkanaa keessaa oggaa tahutti, yaadni sammuukootti dhufe turtii booda baduu waan danda'uuf, wixineesaa baasa.'' Galiilaan hanga fakkiin tokko fudhatu kana jedhanii himuun ishee rakkisa. ''Alii alii fakkiin yaadaan guutame tokko waggoota fudhachuu danda'a. Kan al tokkotti obbaafamus ni jira. Gariin ammoo guyyaa tokkottis xumuramuu dandaya. Fakkiiwwan bunaan midhaassu garuu sa'aatiiwwan gidduuttin ofirraa galcha,'' jetti. Ogeettiin kun fakkiiwwan haga ammaa kaaste keessaa, isa Wiirtuu Festulaa Hamlin Maqaleetti argamuuf kanisheen gargaarsaan maallaqa caalbaasii wajjiin kennite miira addaa isheef qaba. Haala jireenyaa Itoophiyaa keessa jiruun, namni hedduun aartiif bakka hin kennan kan jettu Galiilaan, yeroo ammaatti waraana Tigraayiin walqabatee hedduun jireenya isaanii rakkoo hamaa keessa dabarsaa jiru jetti. Kanaafis wiirtuu aartii namoonni itti fayyan banuu barbaaddi. ''Namni rakkoo hamaa keessa dabraa jira waan taheef namoota kaan wajjiin waltahuun; wiirtuu aartii (gallery) namoonni dararaa sammuu isaaniirraa itti fayyan, daa'immaniifi dargaggoonni itti bohaaran hundeessuun hawwii kooti.  Akkasumas ogeeyyii damee keessa jiraniif meeshaalee fakkiin gargaaruun barbaada.''	https://www.bbc.com/afaanoromoo/oduu-61126196
politics	Pireezidantiin Siri Laankaa aangoo gadhiisuu labsanis mormitoonni garuu masaraa hin baanu jedhan	Mormiitoonni Sirii Laankaa hiriira bahan, hanga pireezidantii fi ministirri muummeen biyyattii aangoosaanii gadhiisanitti masaraa mootummaa qabatanii akka turan keessaa akka hin baane ibsan. Pireezidant Gotabaya Rajabaksa aangoo gadhiisuu isaanii waajjirri ministira muummee biyyattii mirkaneessus hiriirtonni ammallee masaraa mootummaa akkuma weeraranitti jiru. Masaraa mootummaa fi mana jireenyaa Ministira Muummee Rani Wickremesinghe to'atanii kan jiran mormitoonni, iddoowwan bashannaa mooraa kunneen keessa jiranitti bashannanaa jiru. Paarlaamaan biyyattii pireezidantichi Adoolessa 13, 2022 akka aangoo gadhiisuuf jedhan ibsullee, lammiileen mormiif hiriira ba'an garuu ibsa paarlaamaa kana shakkuun masaraa gadhiisuu didan. Ministirri Muummee Wickremesinghe akka aangoo gadhiisan pireezidantichaan itti himamuu ibsanii ture. Garuu ajaji barreeffamaa kallattiin isaan ga'e akka hin jirre himan. Akka heera biyyattiitti ministirri muummee aangoo gadhiisuun isaa kan mirkanaa'u yoo xalayaan iyyataa isaa afa-yaa'ii paarlaamaan fudhatama argate qofa. Kun ammoo hanga yoonaa hin ta'in jira. Ministirri muummee kun aangoo gadhiisuuf akka jiran duraan beeksisanii turan. Yeroo ammaa Pireezidant Rajapaksa eessa akka jiran hin ibsamne. BBC akka madda qaamolee nageenyaa irraa odeeffatetti garuu doonii Siri Laankaa galaanarra jirtu keeessa da'eeffatanii jiru. Duraan Ministira Muummee kan ture obboleessi isaanii Mahinda Rajapaksa isaanuma waliin doonii biyyattii keessa dhokatee jiraachuunis himameera. Lammiileen Siri Laankaa kumaatamatti lakkaa'aman bulchiinsi pireezidantichaa nu ga'e jechuun erga bakka hundaa walitti qabamanii magaalaa guddoo biyyattii Kolomboo seenanii booda masaraa mootummaa biyyattii weeraruun, mana jireenyaa ministira muummee gubaniiru. Biyyattiin goolama diinagdee waggoota 70 darban ishee mudatee hin beekne keessa seentee jirti. Kanaaf ammoo sababi hanqina bulchiinsa gaariiti jedhu mormitoonni. Wayita masaraa mootummaa seenuun haala jiruu fi jireenya pireezidantichaa hubatan daranuu dallanan, iddoowwan bashannanaa fi gola pireezidantichaa hunda seenuun ofii bashannanuu eegalan.	https://www.bbc.com/afaanoromoo/articles/cp9nwpdljzpo
health	Koroonaavaayiras: Itoophiyaan imaltoota Chaayinaarraa dhufan koronaavaayiras ittisuuf sakatta'uu eegalte	"Vaayirasiin haarayaa biyya Chaayinaatti eegale koronaavaayiras, haga ammaa lubbuu namootaa 41 galaafateera. Addunyaanis waahee vaayirasii kanaa yaaddoo keessa seenuun, biyyoonni garagaraa ofeeggannoo taasisaa jiru. Itoophiyaattis imaltoota biyya Chaayinaarraa dhufan irratti Buufata Xiyyaaraa idil-addunyaa Booletti qorannoon  taasifamu guyyootaan dura - Amajjii 13 bara 2012 eegaluusaa mootummaan Itoophiyaa beeksise. Institiyuutin Fayyaa Hawaasaa Itoophiyaa dhimma vaayirasichaarratti ibsa Jimaata kenneen, ""Dhimmicha of eeggannoon hordofaa turuu ibse. 'Biyya keenyaaf haalli sodaachisaan tahe hin jiru,'' jedheera. Daayrektarri olaanaa Institiyuutichaa Dr Eebbaa Abaata, ''Namootni dhimmicharratti odeeffannoo barbaadan sarara bilbilaa 8335 irratti bilbiluun odeeffannoo argachuu danda'u,"" jedhaniiru. Guyyootaan dura magaalonni Chaayinaa lama vaayirasii haaraa tamsa'aa jiru kana to'achuuf jecha guutummatti cufamaniiru. Biyyattii keessatti vaayiraasiin kun haga ammaa lubbuu namoota 17 galaafateera. Akka daarektarri kun jedhanitti, ''Walitti dhufeenyi Itoophiyaa fi Chaayinaa akkasumas geejibni qilleensarraa Itoophiyaa fi Chaayinaa hedduu ta'uusaatin, sakatta'insi taasifamu cimaa ta'uu dubbatan. ""Rakkinichi yeroo gabaabaatti biyya tokko biyya biraatti waan deemuufi sochiin namootaa olaanaan waan jiruuf, dursanii ittisuu barbaada,"" jedhan Dr Eebbaan. Hanga ammaattis wanti mudate akka hin jirre fi tarii yoo rakkoon cimaa uumamellee, hospitaalootni lama, Xiqur Anbassaa fi Phaawulos qophaa'aniiru jedhan. Hojiin of-eeggannoo dursaa kun qindeessummaa ministeera fayyaatin hojjetamaa akka jiruufi meeshaalen hoo'a qaamaa safaran qophaa'anii sakatta'insi taasifamaa akka jirus himan. Sakatta'iinsi Buufata Xayyaaraa Idil Addunyaa Booletti taasifamu (dhibee Iiboolaatif) waggaa tokkoo ol lakkoofsisuu isaa kan dubbatan Dr Eebbaa Abaata, meeshaalee sakatta'iinsa Iiboolaaf faayidaarra oolaa turan sakatta'insa vaaryirasii 'Coronavirus' jedhamu kanaaf fayyadamaa akka jiranis dubbataniiru. Meeshaalen kunneen hoo'a qaama namaa safaruu kan dandeessisanidha. Akka daayrektarri olaanaa kun jedhanitti imaltootni Chaayinaadhaa dhufan hundi sakatta'iinsichi kan irratti adeemsifamu yemmuu ta'u, kunneen iddoo vaayirasichi itti mul'atee dhufan ammoo hordoffiin torbee lamaaf turu irratti adeemsifama. Gorsaafi ibsa Dhaabbata Fayyaa Addunyaarraa (WHO) kennaman hordofaa akka jiraniifi Giddugala to'annoo dhibee Afrikaa (Africa CDC) waliinis dhiyeenyaan hojjechaa akka jiranis Dr Eebbaan himaniiru. Daandiin Qilleensaa Itoophiyaa torbeetti balalliiwwan 36 gara Chaayinaatti akka taasisus dubbatan. Ammatti 2019-nCoV jedhame beekama. Gartuu koronoovaayirasii duraan namarratti mul'atee hin beeknedha. Jalqaba bara 2000tti sirna hargansuu miidhuun lubbuu namoota 800 olii addunyaarratti dabarsees gosa koronoovaayirasii utaalloo ta'uun isaa beekamuudha. Aanga'oonni akka jedhanitti gosti vaayirasii haaraan kun gabaa qurxummiin itti gurguramu Wuhaan keessatti argamanirratti mul'ate. Gabaan sun jalqaba bara kanarraa eegalee cufameera. Qorattoonni muraasni dhukkubni kun bofarraa dhufee jedhanii yaada dhiyeessan. Qorannoon barruu dhimma fayyaa Medical Virology irratti Roobii maxxanfame akka agarsiisuutti, xiinxallii qorannoo maddisaa bofa ta'uu ta'uu hin hafne akeeke. Kana malees, namoota vayirasichi qabeerraa gara miseensota maatiisaanitti fi hojjattoota eegumsa fayyaarratti bobba'anitti darbuun isaas namarraa gara nama biraatti akka darbu danda'uuf ragaadha. Kun otoo haal kanaan jiruu Dhaabbata Fayyaa addunyaatti koreen yeroo muddamaa tamsa'ina dhibichaan walqabatee labsii yeroo muddamaa labsuuf dhiisuurratti walfalmuutti jiraachuun ibsameera. Vaayirasiin kun yommuu nama qabu qaamolee hargansuu keenya irratti dhukkubbii salphaatii hanga cimaatti fiduu danda'a. Mallattoo inni agarsiisu keessaas hoo'i qaamaa dabaluu, mataa bowwoo, qufa'uufi afuurri addaan ciccituu fa'aadha. Namootni vaayirsaii kanaan hubaman irratti ammoo kaleen hojii dhaabuu, daranyoo sombaa fi dhukkubbii guddaan qaamolee hargansuu irratti dhagahamuudha. Kun ammoo hamma du'aatti geessuu danda'a. Namootni mallattoowwan kanneen of irratti argan gara mana yaalaa deemanii yaalamun barbaachisa. Shakkii yoo qabaatanii fi dabalataan gara biyyoota vaayirasichi mul'ate jedhamanii namni deemes fayyaa isaaf jecha guyyota 14 keessatti sakatta'insa gaggeessuun barbaachisaadha. Vaayirasichi osoo hin gabaafamiin dura guyyoota 14'f namni naannicha tures akkasuma sakkatta'insa gaggeessuun barbaachisaa akka tahe himameera. Lakkoofsi namoota vaayirasii kanaan du'anii Chaayinaatti dabalaa jira. Kutaa bulchiinsa Hubeey [Hubei,] jedhamtukeessatti namootni 15 dabalatan du'aniiru. Chaayinaatti qofa namootni 1287 vaayirasichaan kan qabaman yoo tahu isaan keessaa 41 kan tahan du'aniiru."	https://www.bbc.com/afaanoromoo/oduu-51239805
sports	Waancaa Awurooppaa 2020: Itaaliin rukuttaa penaalitii 3 fi 2'n Ingilaand injifachuun Waancaa Awurooppaa 2020 mo'atte	Gareen kubbaa miilaa Ingilaand waggaa 55 booda Waancaa Awurooppaaf ga'ee mo'achuuf hawwii olaanaan eegaa turus garuu hin milkoofne. Itaaliin dirree guddicha Weembilii irratti rukuttaa adabbii 3 fi 2 injifachuun Waancaa Awurooppaa 2020 mo'atteetti. Galgalli kaleessaa (Dilbati galgalli) erga Adoolessa 30 bara 1966 hamileen Ingilaand cabee as guyyaa itti mataa olqabatan jedhamee hawwiin eegamaa ture. Taphni jalqabee daqiiqaa 2ffaa irratti taphataan Maanchsiter Yuunaayitid Luuk Shaw Ingilaandiif wayita goolii jalqabaa lakkoofsisu hawwiin warra Ingilaand waan dhugoome fakkaate. Haata'u malee daqiiqaa 67ffaa irratti taphataan sarara ittisaa Juventas Itaaliif galchii wal qixxeessitu wayita lakkoofsisu, abdiin warra Ingilaand dukkanaa'uu eegale, warri Itaalii ammoo hamilee horatan. Ingilaand fi Itaaliin yeroo dabalataa waliin daqiiqaa 120 taphatanii, 1 fi 1'n qixa xumuran. Harii Keen fi Harii Maguire rukuttaa adabbiin galchii yoo lakkoofsisan, Raashfoord, Bukaayoo Saakaa fi Jadon Saanchoon Ingilaandiif goolii hin lakkoofsisiin hafan. Karra eegaan Itaalii Doonaaruumaan cimina guddaan Itaalii injifannoo gonfachiiseera. Gama Itaaliin ammoo Domenico Berardi, Bonucci fi Federico Bernardeschi galii yoo galchan, Jorginho fi Andrea Belotti osoo hin galchin hafaniiru. Taphichi hanga yeroo dabalataatti deemuun rukuttaa peenaaliitidhaan Itaaliin [Xaaliyaan] mo'atte. Gama kaaniin ammoo taphattoota rukuttaa penaalitii galchuu dadhaban irratti haleellaan jibba sanyummaa irratti raawwatamuun himame. Keessattuu marsaalee hawaasaarratti haleellaan taphattoota kanarratti qiyyaaffate erga gahe booda, poolisiin qorannoo eegaluu himeera. Raashfoord, Saakaa fi Saanchoon peenaalitii galchuu dhabuusaniin, arrabsoon jibba sanyummaa kan isaan irra gahe. Mo'amuun biyyasaanii ''kan nama dhukkubsudha'' kan jedhan leenjisaan Ingilaand Gaaret Saawuzgeet, taphattoonni waan danda'an hunda godhaniiru jedhan.	https://www.bbc.com/afaanoromoo/isportii-57801715
health	Koronaavaayiras: Hogganaan paartii mormituu Afrikaa Kibbaa 'mana sagadaa hin dhaqinaa, ni duutu' jedhe	Hogganaan paartii mormituu Afrikaa Kibbaa 'mana sagadaa hin deemiinaa, ni duutu' jedhe. Hogganaan paartii mormituu beekamaa Afrikaa Kibbaa Juuliyas Maalemaa waldaa deemtanii 'kiyyoo' isiniif qophaa'e hin seeniinaa. Vaayirasiin qabamtanii duutu jedhe. Afrikaan Kibbaa Waxabajjii tokkorraa kaasee manneetii amantii akka deebistee bantu Pireezidantiin biyyattii Saayriil Raamaafoosaa dubbataniiru. Kunis dhorkaawwan Covid-19 to'achuuf keewwaman salphisuuf tarkaanfiiwwan fudhatamaa jiran keessaa isa tokko dha. Mana sagadaa tokko keessatti namoota 50 qofatu walitti qabamuun eeyyamamaaf. Maalemaan,''waldaan banamuun namoota dhukkuban akka qabamaniif saaxila,hoggantoonni amantii hordoftoota isaaniif dhimmaman mana akka turan itti himuu qabu,'' jedhe. Miseensota paartii isaatiin waaqeffannaa jettanii waldaa akka hin deemne,''kiyyoo keessa seentu'' ittiin jedheera. Reestooraantiiwwan qulqullina foyya'aa otoo qabanii hin banamne, kanaaf lafti waaqeffannaas cufaa turuu qaba jedheera. Kaampanii Afrikaa Kibbaatti albuuda warqee baasuun beekamu keessatti hojjetoonni  164 ta'an torban darbe koronaavaayirasiin waan qabamaniif hojii dhaabee ture. Dhaabbanni albuuda baasu kun akkuma warshaalee hedduu biyyattii keessa jiran biroo uggume ture  yeroo laaffifametti deebi'ee hojjetoota walakkaa hojiitti deebise. Namoonni dhibeen irratti argamuun mirkanaa'es mallattoo dhukkubichaa tokkollee hin agarsiifne ture. Afrikaa Kibbaa keessatti koronaavaayirasiin namoota 22,000tti dhiyaatanirratti kan argame yoo ta'u, 407 ammoo galaafateera.	https://www.bbc.com/afaanoromoo/oduu-52835385
sports	Koronaavaayiras: Olompiikni Tookiyoo 'Covid-19 jiraates jiraachuu baates ni gaggeeffama' jedhe	Olompiikni Tookiyoo bara 2021'tti darbe ''Covid jiraates jiraachuu baates'' ni gaggeeffama jedhan Pireezidantii Itti aanaan Koree Olompiikii Idila Addunyaa. Joon Kuwaates AFP'tti akka himanitti, taphootni Olompiikii bara dhuftu ji'a Adoolessaa keessa ni jalqabamu. Taphootni kunis ''taphoota Covid-19'n irra aanan jedhamu,'' jedhaniiru. Jalqaba Adoolessa bara 2020 gaggeeffamuuf karoorri kan baheef, taphni Olompiikii kun sodaan weerara Covid-19 hammaachuu isaatiin bara itti aanutti darbe. Koreen Olompiikii Idila Addunyaa dorgommiin kun bara 2021 akka hin dabarre ibsee ture. Hoogganaa Olaanaan Olompiika Tookiyoo Toshiiroo Muutoo daawwattoota murtaahaniin dorgommiiwwan gaggeeffamuu akka danda'an, garuu ammoo bakka daawwataan hin jirretti gaggeeffamuu isaa akka hin jaallanne dubbataniiru. Of eeggannoof jecha lakkoofsi jila dorgomtoota biyya isaanii bakka bu'anii fi kan isaan waliin dhufanii akka xiqqaatu gochuun, sirna baniinsaa fi cufinsaa salphisuu akka filannoottis dhiyeessaniiru Toshiiroon. Olompiika Tookiyoo bara 2020'tiif atileetotni 11,000 ol ta'an kan biyyoota 200 ta'an bakka bu'an Jappaan Tookiyoo galuuf qophaawaa turan. Weerara Covid-19 to'achuuf jecha Jaappaan daangaa ishee gara caalu cufattee bakka jirtutti, sochiin kun hirmaattota hangam akka miidhu hanga ammaa hin beekamne. Toshiiron talaallii argachuufi fudhachuun dirqama ta'uu akka hin dandeenyes dubbataniiru. Ogeeyyiin fayyaa garuu talaallii malee taphoota kana gaggeessuurratti shakkii qabaachuu ibsaniiru. ''Talaalliin qaqqabe jiraannaan fayidaa qaba, haata'u malee yoo talaalliin hin jiru ta'e hin gaggeessinu hin jennu, haalduree miti talaalliin,'' jedhan Yoshiiroon. Caamsaa keessa haasaa dubbatanii tureeniin Olompiikni Tookiyoo bara 2021 keessa hin gaggeeffamu yoo ta'e haqamuu qaba jedhanii turan. Murtee hoogganaa Olompiika Tookiyoo kanaan waliigaluu kan himanii turan Pireezidantiin Waldaa Olompiika Idila Addunyaa Toomaas Baach bara baraan namoota 3,000 - 5,000 koree qindeessituu jettee qacaruu hin dandeessu jedhan. Weerara Covid-19'n dura Olompiikni yeroo biraatti akka darbu murtaahee hin beeku, sababa waraanaan garuu haqamee beeka.	https://www.bbc.com/afaanoromoo/oduu-54053699
health	Koronaavaayiras: Miidhaan weerarri Covid-19 dinagdee Itoophiyaarraan gahu hangam yaaddessaadha?	"Dhiibbaan Covid-19 dinadgee addunyaarraan gahe olaanaadha. Biyyoonni dinagdeen isaanii guddateera jedhaman kan akka Ameerikaa, UK fi Indiyaan osoo hinhafiin sababii vaayirasii kanaan lammiilee miliyonaan lakkaa'aman hojii dhabdummaaf saaxilamaniiru. Biyya keenyattis taanaan dhiibbaan vaayirasichi haala dinagdee irraan gahuu malu olaanaa akka ta'u tilmaamama. Kanuma ilaalchisuunis Yunvarsitii Finfinneetti barsiisaa kutaa Dinagdee kan ta'an Pirofeesar Alamaayyoo Gadaa qorannoo taasianiiru. Qorannoon isaanii akka muliseettis, weerarri koronaavaayirasii guddina biyyattii %5.6 miidhuu akka danda'u kaa'eera. ''Vaayirasiin kun akkuma Ameerikaafi biyyoota Awurooppaatti biyya keenyattis babalannaan dinagdeen keenya dandeetti isa ittiin baatu hinqabaatu. Haala eegamuun oliin miidhama. Sababiinsaa biyyoonni guddatan dinagdee, humna namaafi qusannaa fooyya'ee qabu. Haalan qoradheen miidhaan dinagdee gahu malu guddaadha,'' jedhu Pirofesar Alamaayyoon. Qorannoon isaanii akka mulliseetti, bara 2020 kanatti guddinni dinagdee Itoophiyaa %11.2 gadi bu'u danda'a. Akka Pirofeesar Alamaayyoon jedhaniitti, miidhaan koronaanaavaayirasii dinagdeerraan gahu kan hanga baajata bara kanaa; Hagayya bara darbee irraa hanga Waxabajjii kanaatti qofa ilaallatu yoo ta'e, omishinni biyya keessaa %5.6 qofaan hirrata. Dhiibbaan dhukkuba kanaa hanga kurmaana sadaffaa waggaatti kan itti fufu yoo ta'e ammoo guddinni omisha biyyatti %16.7n hirrata jedhaniiru. Miidhaa vaayirasiin kun dinagdee biyyatiirraan gahuu malu hirrisuuf ammoo, ''dandeettii jiru hunda walitti qabuun vaayirasichi hawaasa keessa akka hingalleef hojii to'annoo hojjachuudha,'' jechuun gorsu. Doolaarri namoonni karaa baankiitiin firoota isaaniif alaa erga, kan biyyattiin omisha alatti erguu argattu akka caaluu dubbatu Pirofesar Alamaayyoon. ''Lakkoofsawwan motummaa yoo ilaalleeyyu, galiin biyyattiin omisha biyya alaatti erguun argattu biiliyoona 2.8 hanga 3ti. Amma sirriiyyu omishni biyya laatti ergamu hirrataa jira. Doolaarri biyya alaatii ergamu garuu biiliyoona 4.5 hanga 6 gaha,'' jedhu. Haata'u malee, motummaan akka omishaalee biyya alaaatti ergamaniitti maallaqa biyya alaarraa ergamaniif xiyyeeffannaa walqixa ta'ee hinkennu jedhu. Sababiidhuma Codi-19 kanaanis namoonni biyya alaarraa maallaqa biyya keessatti ergaa turan hirachusaatiin walqabate galiin gama sanaa 'remittance' haala olaanaa akka hirrate dubbatu. Raaguuwwan idil-addunyaa akka mullisaniittis maallaqni biyyoota guddatan irraa gara biyyoota dhaaloota isaaniitti ergamu %26n akka hirratu kan mullisu ta'u oggeessi dinagdee kun himaniiru. Covid-19 biyyoota Awuroppaafi Ameerikaa keessatti miliyoonota hojii dhabdoota taasisuun akka deeggarsa motummaa eeggatan taasiseera. Biyya keenyattis yoo xinnaate namoonni miliyoona 2.5 hojiisaanii akka dhaban oggeessi kun qorannoosaanii ibsaniiru. ''Namoonni miliyoona 1.8 ta'an hojjattoota motummaati. Isaan kunis sababii Covid-19n hojiirraa ni ka'u jennee hinyaadnu'' kan jedhan pirofesar Alamaayyoon, ''dameen dhuunfaa ammoo namoota miliyoona 1.5 mindeesseera. Kana keessaa wallakkaa kan ta'u hojii akka dhabu danda'u tilmaamama,'' jedhu. Kanan alatti kan ofiin ofi mindeessee bulu miliyoona 3.1 jira kan jedhan oggeessi kun, isaan kunis caalaa saaxilamtoota waan ta'aniif salphaatti hojii hiiku danda'u jedhu. ""Dameen dinagdee qonnaa baayyee hinmiidhamu. Kan caalaa miidhamu danda'an dameewwan tajaajilaafi industiriiti. Kanaafuu humna jiru hunda damee qonnaa irra oolchu qabna,'' jechuun yaada furmaataa kaa'u. Kanaafu dhibeen kun akka baadiyaa hingalleef ofi eegannoo cimaa taasisuun murteessaadha jedhu oggeessi dinagdee kun. Motummaan damee dhunfaa waliin dubbachuun haala itti gargaaramu danda'an irratti karoora baasu qabas jechuun yaada kaa'u. Kana malees namoonni hojii ummatanii hojjataniifi mana kiraa keessa jiraatan kan milyoona 3.1'tti tilmaaman caalaa saaxilamtoota jedhu. Keessattu kiraa manaa kanfaluurratti danqaa olaanaa akka mudatu himuun, motummaan gama kanaanis haala caalaa itti deeggaru irratti hojjachu qabas jedhaniiru."	https://www.bbc.com/afaanoromoo/oduu-52905489
politics	Magaalaa Maqaleetti hiriirri mormii miidhaa saalaa dubartoota irra gahu mormuuf yaadame dhorkame	Naannoo Tigraay Godina Kaaba Lixaatti torban darbe qondaaltonni gamaaggama erga taasisan booda dubartoonni sadii miseensa poolisii tokkoon haleellaan nurratti raawwateera jechuun dubbatanii turani. Miseensi poolisii magaalaa Aaddi Daa'iro kan ta'e tokko dubartii tokko gudeeduun himanni kan irratti dhihaate yoo ta'u dubartoonni kaanis nama kanaan haleellaan akka irratti raawwate ibsanii turan. Dhimmi shakkamaa kanaa hanga qulqullaa'utti wabii qarshii 6,000'n akka gadhiifamu ta'un isaa mormii kaasee ture. Boodarras shakkamaan to'annoo jala hin oolle jechuun A.L.I Fulbaana 28 bara 2012 ummanni magaalichaa hiriira bahee mormii isaa ibsatee ture. Yeroos dhimma ta'e irratti BBC'f deebii kan kenne Komishiniin Poolisii Tigraay shakkamaan to'annoo jala ooluu isaa ibsuun ''himannaa kan bante dubartii tokkodha, Dhimmi itti himatamanis kan mirga wabii dhorku miti,'' jedheera. Kanaanis shakkamaan wabiin gadhiifame dhimmichi qorannoorra akka jiru beeksisee ture. Kana hordofees Dilbata dhufu haleellaa dubartoota irratti raawwatu mormuun hiriirri nagaa magaalaa Maqalee keessatti isa taasifamuuf jedhu bulchiinsi magaalatti dhorkuun isaa dhagahameera. Hiriira kana koree qindeessu keessaa tokko kan ta'an Dr Heelan Tewoodiroos ''Nuyi dhimmi kuni ni ilaallata namoonni jennu mallattoon keenya kan irra jiruufi hiriira taasifamuf itti-gaafatamummaa fudhanna jechuun xalayaa barreessinee gara bulchiinsa magaalaa Maqalee deemne,'' jechuun dubbatu. Akka Dr Heelan jedhanitti yeroo dhaqanii qondaaltota dubbisan qaama mootummaa yoo ta'e malee sadarkaa namoota dhuunfaan hiriirri nagaa taasisuu akka hin dandeenye itti himuun akka dhorkame itti himan. ''Miidhaan saalaa dubartoota irratti gahu yeroodhaa yerootti dabalaa jira. Wanta Aaddi Daa'irootti raawwate kaasun ni danda'ama,'' jedhu Dr Heelan ''Shakkamaan wabii birii 6,000'n gadhiifame. Sanuu miseensa poolisii kan ta'e. Seenaa namoota baay'ee beekna. Shakkamtoonni qarshii xiqqaan gadhiifamu. Kanaafis mootummaan xiyyeeffannoo gahaa itti kennaa hin jiru,'' jechuun himatu. Sababa kanaanis, dhimmichi nu ilaallata jechuun namoonni ogummaa garaa garaa irra walitti dhufan waan raawwate mormuuf kan kaka'an. Dhimma kana irratti kan gaafanne Itti - gaafatamaan waajjira kantiibaa magaalaa Maqalee ''hiriira nagaa taasisuuf qaama gaaffii dhiheesse hunda kessummeessuun hin danda'amu. Kaayyoon isaa baramuu qaba,'' jedhaniiru. Obbo Girmaay hiriira nagaa taasisuuf kanneen gaaffii dhiheessan xalayaa irratti chaappaa dhaabbata bu'uura seeraa qabu akka fidan itti himne malee hin dhorkine jedhu. Xalayaan koreen hiriira gochuuf dhiheessellee chaappaa hin qabu jechuun BBC'tti himaniiru. Dabaluunis, dhaabbilee sivilii yookiin xalayaa deeggarsa mootummaa qabu dhiheessuu qabu jedhaniiru.	https://www.bbc.com/afaanoromoo/oduu-50081616
health	Koroonaavaayiras: Kaanaadaatti balaliin xiyyaaraa atakaaroo daa'ima maaskii hin kaawwanneef haqame	Kaanaadaatti sababii intalli dubraa xiyyaara keessatti maaskii hin godhanneef jecha, balaliin xiyyaaraa haqamuun, dhimmicha poolisiitti beeksisan. Namni Safwan Choudhry jedhamu, Daandiin xiyyaaraa WestJet daa'imni isaa ganna lama hin guunne maaskii afaanii fi funyaan haguugu akka keewwattu gaafatan; daa'imni kun garuu booyicha dhiisuu didde jedha. Daandiin qilleensaa kun garuu dhimmichi daa'ima ji'a 19 kanaa otoo hin tahin, daa'ima biroo kan ganna sadi taatedha jedha. Intalli dubraa isheen ganna lamaa gadi taate kun, seeraan maaskii godhachuuf hin dirqamtu. Balaliin 652 gaafa Kibxata ganamaa magaalaa Kaalgaarii irraa Torontoo deemuuf ture kun haqamee, imaltoonnis akka xiyyaara keessaa bu'an taasifaman. ''Wanti akkanaa tasumaa na mudatee hin beeku,'' jechuun aabba Choudhry BBCtti himan. Akka abbaan kun jedhanitti, daa'imti isaa hangafaa gannishee sadi tahe, xiyyaarichi kahuusaan dura nyaata nyaachaa turte. Achiis keessummeessitoonni balalii xiyyaaraa itti dhiyaachuun ijoolleen lamaanuu maaskii akka keewwatan itti himan. Choudhry fi haati warraa isaa lamaanuu maaskii uffatanii turan. Intallisaa nyaata jalqabde akka xumurtuu fi achis akka godhattu itti himus, tasumaa na didan jechuun BBCtti hime. Dhimma kanarratti ''imaammata cimaa'' akka qabanii fi yoo daa'imni kun godhachuu baatte balbala xiyyaarichaas akka hin cufne itti himan. Kanaan waliigalus dubbata abbaan kun. ''Ijoollee hedduu lafumaa kaatee itti hin keessu, suutuma suutaan malee,'' jechuun BBCti hime. Bodarra garuu daa'imni kun diddaa muraasaan booda, golgaa afaanii fi funyaanii godhachuu hime. Isheen ganna lamaa gadii haalaan rakkachaa turte - akka malee bohaa turte jedha. Haa tahu malee, yoo isheen xiqqoollee hin golgattu taanaan, maatiin hunduu xiyyaaricharraa akka buunu humnaan nu dirqisiisaa turan jedha. Kana yoo didan, to'annaa jala ooluu akka danda'an, akka himatamanii fi hidhaallee akka bu'an nutti himame jedha. Nutis kana kabajnee bu'uuf waliigalle jedha. Daandiin xiyyaaraa WestJet garuu waan abbaan kun jedhan irratti walii hin galu. Ibsa baaseen maatiin kun daa'ima isaanii ishee angafaa (kan ganna sadii) afaanii fi funyaan hin golgine jedheera. Viidiyoon abbaa kanaan waraabamee akka agarsiisutti, daa'imtisaa ganna sadii kun maaskii uffattee agarsiisa - erga poolisiin xiyyaricha seenee booda waraabame. Poolisiin achi qaqqabees, daa'imti kun wayita achi gahu maaskii kaawwattee akka turte mirkaneesseera - himatnis irratti hin banamne. Imaltuun achi keesa turte Marian Nur jedhamtu waan jettu, maatiin kun sababa eenyummaa fi amantii isaaniitif jecha irratti xiyyeeffatamuu hin oolu jettee sodaattee turte - haati warraa aabba Choudhry hijaaba uffatti. ''Baay'een nahe, maatiin kun tasumaa sagalee olkaasaniillee hin dubbanne. Keessummeessitoota waliinis aaranii hin dubbanne. Tasgabbaa'anii yaada isaanii ibsaa turan,'' jechuun miidiyaa CBC'f himte. Maatiin obboo Choudhry ammallee Kaalgaarii akka jiranii fi balaliin biraa Torontootti geessu akka hin dhiyaanneef dubbata. Wanti kun namoota kaan akka hin mudanne abdiin qaba jedha.	https://www.bbc.com/afaanoromoo/oduu-54067945
sports	Wallaansoofi wal dura dhaabbannaa leenjistoota Pirimiyeer Liigii Ingilizii	Tapha torban lammaffaa Pirimiyeer Liigii Ingilizii Dilbata kaleessaa taphatame irratti galchii xumurarra galeen Totanhaam Chelsiirraa qabxii qooddateera. Tapha kana si’a lama dursaa tureefi caalmaa kan agarsiise Chelsii ture. Qabxii caalaa garuu wal’aansoon leenjisaa Chelsii Tomaas Tuheeliifi kan Tootanhaam Antooniyoo Kontee ijoo dubbii ta'eera. Leenjisoota lamaaniifuu kaardiin diimaa kennameeraaf. Yeroo Chelsiin dursaa tureyyuu muddamni ture. Chelsiif galchii duraa kan galche taphataa ganna kana mallatteesifatan Kaaliduu Kulibaaliidha. Kan lammataa Jeemisitu galche. Tootanhaamiif immoo taphataan lammii Denmaark Pierre-Emile Kordt Højbjerg fi Haari Keenitu galche. Haata’u malee, murteessaan taphichaa Antoonii Teeylar badii Rodrigo Bentancur taphataa Kai Havertz irratti raawwateef adabbii xumuraa kennuu qaba ture jechuun dhowwamuu isaaniitti warri Chelsii mufataniiru. Mufiin kuni muddama dhaleera. Eegasii nagaan akka bu’een, Jeemis kubbaa Raahim Isteerling irraa darbeef galche. Kana booda Tuheel Kontee bira darbuun gammachuu isaanii ibsan. Chelsiin taphoota lamaan Pirimiyeer Liigii Ingilizii baranarraa qabxii jaha waan walitti qaban itti fakkaatee ture. Haa ta'u malee, taphataan Totanhaam Haari Keen daqiiqaa 96ffaarratti galchee Tootanhaam dirreen ala kilaba Landan biroorraa qabxii akka qooddatu taasise. Taphi xumuramee Tuheliifi Konteen harka wal fuudhuf yoo jedhanis muddamni biraa dhalate. Taphicharratti olaantummaa kan qabu Chelsiin osoo qabxii sadii argachuu danda’uu dhabuu isaan akka carraa dhabamtetti yaada. Keessumaa taphattoonni Chelsiin ganna kana mallatteessise Kaalibuu Kulibaaliifi Marc Cucurella akkasumas Raahim Isteerling sochii kilabichaa keessaa guddoo gumaataniiru. ‘’Mo’u dhabuun keenya gaddisiisaadha,’’ jedhan Tuheel sochii isaaniin gammachuu ibsanis. ‘’Wal hin arrabsine, wal hin rukunne, garee keenyaaf falmataa jirra,‘‘ jechuun dubbiin kanarra darbe leenjistoota gidduu akka hin jirre Tuheel dubbataniiru. Konteen kana dura leenjisaa Chelsii turan. Gaafa qabxii qooddatan gammachuu ibsani. Kuni hangamuu qabxii kana akka barbaadan agarsiisa. Keessumaa galchii qixxeessituu Højbjerg Totanhaamif yeroo galchee akkasumas eega taphi xumuramee booda Konteen gara morkataa isaanii Tomaas Tuheelitti qajeelani. Xumura booda garuu leenjisaan Chelsii Tuheel harka Kontee waan gadhiisuu fedhan hin fakkaatu. Totanhaam galchii Keen xumurarratti galcheen qabxii qooddachuu isaaniin gammachuu qabu. ‘’Har’a tapha cimaa biraatu ture,’’ jechuun garaagartee isaaniifi Chelsii gidduu jiru xiqqeessuuf cimsanii dalagaa akka jiran himan. ‘’Anaaf rakkoo miti,’’ jedhan waan leenjistoota gidduu mudate yeroo gaafataman.	https://www.bbc.com/afaanoromoo/articles/c4n9v9elmmno
entertainment	Lammii Ameerikaa meeshaa muuziqaa baganaa taphachuun ‘haara galfii’ kenneef	Jaramii Cheevriyar lammii Ameerikaa adii ta'edha. Dhalatee kan guddate Niiw Yoorkitti yoo ta'u, walakkaa jireenyasaa kan dabarse gaaffii hafuuraa icciitti ta'an of gaafachaatiin. Yunivarsiitii Boostan galee Falaasamaafi Xiin-sammuu qo'ateera. Barnoota amantiiwwan addunyaa wal-bira qabuun qo’atu hunda xiinxaleera. Barnoota idilee birattiis sirna yaada yeelaluun (meditation) guyyaatti yeroo dheeraa ni kenna. Gaaffii jireenyaaf deebii argachuuf biyyoota Baha-fagoofi Lixaa waliin gaheera. ''Eessaan dhufe? Maaliif lafa kana dhufe? Lafti maali? Jireenyaafi duuti walii maali? jechaa gaafachaan ture,‘’ jedha. Gaaffiinsaa ammallee akkuma itti fufetti jira. Duris gaaffiin kuni waggoota biiliyoona keessatti yoom sirriitti ifa tahee beeka? Tahus Jaramiin gara Afrikaa erga dhufeen booda yeroo dhiyoon as waan tokko qalbiisaaf haara galfii kenneera. Jaramiin biyyoota Afrikaa baayyee erga waliin gaheen booda gara Baha Afrikaa dhufe. Keessumaa, gara Itoophiyaa gaafa dhufu baganaadhaan boqonnaa xiqqoo argate. Amma mana jireenyaa Jaramii yoo deemtan kutaan icciitii addaa jira. Gola icciitii kana ‘mana baganaa’ jechuun waama. Maatiinsaa hundi akka iddoo qulqullaa’aatti ilaalu. Halkan, halkan ka’ee gara kutaa sanaatti deemuun baganaasaa tarreessa. Inni yoo hin jiraanne haati warraasaa ni taphatti. ‘’Hollannaan sagalee baganaa lubbuu kootti dhageessisa’’ kan jedhus kanumaafidha. ‘’Garaa qajeeltoo qabda taanaan baganaan hunda siif qixeessa.’’ Jarmiin jaalala baganaan erga kufee yeroo dheeraa hin taane. Yeroo tokko Jaramiin barsiisaa baganaa Ermiyaas jedhamu waliin wal bare. Meeshaa muuziqaa kana hubachuudhaafis qixaa’ee of dhiyeesse. Barsiisaa Ermiyaas abbaa wiirtuu leenjisa meeshaalee muuziqaa Keebroon jedhamuuti. Dargaggoo waggaa 18 taheeti wiirtuu kana kan hundeesse. Amma reef nama ganna 21 hin guunnedha. Dhaabbata akkasii hundeessuudhaaf umriin kee xiqqoo mitii jennaan, ‘’yoo jabaatte waan hundi akka danda’amu kanin bare baganaa irraati,’’ jedha. Fedhiifi yaada qajeeltoo qabadheeni kanan baganaa kana kaase jedha Jaramiinis. Barsiisaa Ermiyaas ‘’barataa yeroo hunda kana caalu baruuf fedhii qabudha,’’ jechuun Jaramiidhaan ibsa. Jaramiinis, ’’jireenya koo guutuu waan hafuuraa baayyee qo’adheera, lubbuu kootti kan dhiyaate garuu baganaadha,’’ jedha. Kana dura Jaramiin guyyaatti sa’aatii sadiif Yogaa fi yaada yeelaluudhaan (meditation) dabarsa. Yeroon baganaa taphadhu waanti lubbuu koo sururutu jira jedha. ‘’Dubbiin kuni akka siif ifu garaa qajeeltoo barbaada. Yaada gaariidhan barachuu qabda,’’ jedha. Baganaan nama taphatuuf qofa osoo hin taane isa dhaggeeffatuufis eebbadha jedha. Jaramiin ‘’dhimma kanarratti hayyuu miti garuu baganaan faayidaa hafuuraa irrayyuu bu’aa saayinsawaa tahe akka qabus nan hubadha,’’ jedha. Keessumaa Fiiziksii hollannaan sagalee humna fayyisuu akka qabu akka amanamu, baganaanis gurra irra darbe lubbuu bira gaafa gahu haara-galfii akka kennu ni ibsa. ''Gosa fiiziksii kuwaantam jedhamuun waanti hundi hollannaadha. Sagalee baganaadhaanis muddamni qaama keenya keessa jiru yeroo tasgabbaa’u natti dhagahama,’’ jedha. Namni adii kuni meeshaa muuziqaa baganaa abbaa meetira lamaa baatee Finfinnee keessa yeroo deemu, ‘’What! You play begena?’’ naan jedhu, akkanatti dinqamuun isaanii anaanis deebi’ee na dhiba jedha. Namoonni biyyasaa immoo waa’ee meeshaa muuziqaa kanaa baruu barbaadu. ‘’Gara fuulduraatti baganaan biyyoota lixaaf haaromsa hafuuraa kennuu danda’a jedheen yaada,’’ jedha. Kanaaf akka ragaatti kan dhiyeessu immoo jireenya magaalaa boqonnaa hin qabnedha. ‘’Biyyoota lixaatti jireenyi muddamaan kan guutamedha. Tasgabbii lubbuu argachuun qaaliifi kan barbaadamu taheera. Baganaan kanaaf qoricha gaarii hin tahu jettaa?’’ jedha 'Hamman dulloomee dhadhaabbata qabadhutti baganaarraa adda hin bahu' Icciitiin jireenyaa ijoollummaa isaarraa qabee kan isa hawwataa ture Jaramiin, kana booda humni baganaarraa adda isa baasu akka hin jirre irra deddeebiin dubbata. ‘’Nagaa baganaa keessatti argadhee anatu beeka. Kana booda hokkoo qabadhee hamman deemutti baganaa taphachuu hin dhaabu.’’ Nama kanaan isa gahe barsiisaa Ermiyaasiidhaanis akkaan galateeffata.	https://www.bbc.com/afaanoromoo/oduu-59900319
health	Koronaavaayiras: Itoophiyaaatti mudannoo namoota 'koronaan dhukkuba dabalataaf isaan saaxilee'	Itoophiyaatti koronaavaayirasiin erga mul’atee as namoonni kuma 280 ol vaayirasichaan qabamuun isaanii mirkanaa’eera, kanneen 4,381 ta'an ammoo lubbuun darbeera. Weerarri kun yeroo garaagaraatti takkaa akkaan tatamsa’aa yeroo kaan ammoo hir’isaa yeroo ammaa marsaa sadaffaan tatamsa’aa jiraachuu  qondaaloti fayyaa Itoophiyaa himaa jiru. Dhukkubni kun addunyaa irratti erga mul’ateen as gosa garaagaraan biyyoota adda addaa keessatti mul’achuun gabaafameera. Gosti inni Deeltaa jedhamu garuu biyyoota baayyeetti kan tamsa’e yoo tahu, isa hamaadhas jedhu ogeessonni. Namoonni dhibee kanaan akka malee dhukkubsataniifi du’an keessaa duraan dhukkuba biraa kan qabaniifi namoota umriin isaanii deemeeru lakkoofsi isaanii guddaadha. Keesumaa namoonni duraan dhukkuba biraa qaban vaayirasichaan yoo qabaman irraa fayyuun isaan rakkisa. Haatahu malee, Itoophiyaattis tahe biyyoota birootti namoonni dhukkubichaan qabaman baayyeen isaanii bayyanachuu, gabaasaaleen guyyuu bahan ni agarsiisu. Gama biraan garuu namoonni koronaavayirasiin qabamanii bayyanatan  dhukkuba biraaf saaxilamuun dubbii ijoo tahaa jira. Haaluma kanaan namoota rakkoon akkasii isaan mudate lama gaafanneerra. Guyyaa guutuu suunfachaafi dhandhamaan oole Abrihaam (barreefama kanaaf maqaan kan jijjiirame) jiraataa magaalaa Finfinneedha. Dhiyoo kana kondominiyeemii abbaa ciisicha tokkoo kireefatee qofaa jiraachuu jalqabe. Abrihaam maatiisaa keessaa namni dhukkuba sukkaaraa qabu waan jiruuf  akka hin saaxilamneef of eeggannoo guddaa taasisa. Hamma sukkaaraa dhiigasaa keessa jiru ilaalamuunis haalasaa yeroo yerootti hordofa. ‘’Yeroon ilaalamaa ture sukkaara qabaachuu dhiisiitii waan nama yaaddessullee hin qabu ture. Firootasaa dhiyoofi abbaan haadha warraasaa sukkaara ijaa qabaniif anaaf of eeggannoo gochuun salphaadha jedha. ‘’Nyaata sirnaan sooradha. Hangan danda’e ispoortii nan hojjedha, waan miyaa'aa badaa hin fayyadamu’’ jedha. Baatii Mudde darbe, gaaf tokko hirribaa yeroo ka’u miira gaarii hin qabu ture. Akka qufaan isa qabe barus garuu akka yeroo kaanii itti hin taane ture. Kibxataafi Roobii na dhukkubeera jedhee iddoo hojiitti beeksisuun manaa hin baane ture. Guyyaa lameen kanatti miirri dhukkubbii takkaa dhufaa, takkaa irraa deemaa ture. Gaafa Kamisaa qaamnisaa isa guyyaa kaaniin addatti ni guba, buusaafi maashaa isaallee isa dhukkubuu jalqabe. Amma koronaavaayirsiin oduudhaan qofa dhagahaa ture isa bira gahe. Amanuu didee ‘nan qabanne’ otoo jedhuu, mallattoosaa baruuf immoo ‘Google’ godha ture. Daqiiqaa 30f rafee yeroo ka’uu qaamnisaa ho’a cimaa qaba ture. Ho’a qaamaa akkasii ‘jireenya kootti argee hin beeku’ jedha. Akkuma tahetti gaafas mana hakiimaa otoo hin deemiin bulee ganama yoo ka’u humna laafee ture, cireesaas nyaachuu hin dandeenye. Kiliinika naannoosaa jiru deemee qorannoo taasisuun gara manasaatti deebi’e. Garuu dhukkubbiin itti jabaachaa dhufe.  ‘’Yeroo na qufaasisu dhukkubbii ijaan qabuuf laphee koo karaa lamaaniin harkaanin qabadha ture,’’ jedhe. Guyyaa sadaffaa irraatti koronaavaayirasiin akka qabame itti himame. Tahuu danda’a jedhee yaadee kan ture tahus, gaafa itti himamu garuu ‘’isuma dhugaa dhiphachuu jalqabe,’’ jedhe. Yeroo keessa qufaanis dadhabbiinis badaa deeme. Fedhiin nyaataaf qabu garuu ittuu hir’isaa deeme. ‘’Nyaachuun dirqama gatii taheefan nyaadha malee homaa fedhii hin qabu,’’ jedha. Abrihaam,’’vaayirasicha haa tahuu sababa biraa sa’atii dheeraaf nan rafan ture. Guyyaa afuriifi shan booda garuu naa wayyaa dhufe,’’ jechuun yaadata. Guyyaa shanaffaa irratti mallattoon otoo hin badiin narra ture qufaa qofa dha. Humna argatee bunas danfifatee dhuguu jalqabe. Koronaavaayrasiin akka qabame erga baree guyyaa shan booda saamunaa ittii dhiqatu suunfachuu akka hin dandeenye bare. Vaayirasichi  miira suunfachuu akkanni balleessu ijaa beekuuf dafee kutaa dhiqannaatii bahe. Shittoo suunfachuu yaale, wantoota foolii qabu jedhe hunda suunfachuu yaalus hin dandeenye ture. Shittoo isa tokko qofatu foolii jabaa funyaan waraanu qaba ture jedha. Bunni inni jaalatus arrabsaa irratti homaa dhama dhabe. Qorannoo koronaavaayirasii lammata taasifateenis akka irraa bayyanate mirkaneessera, yeroo kuni hundi uumamu. ‘’Akka suunfachuufi dhandhamuu hin dandeenyeefi akka na gadhiisu hakiimonni natti himanii turan,’’ jedha. Urgaa bunaa jaalatu otoo suunfachuufi dhandhamuu hin danda’in guyyooti baayyeen darban. ‘’Fooliin funyaan kootti dhufaa ture ibsuun na rakkisa, kana dura waanin suunfadhe beeku miti,’’ jedha. ‘’Yeroo hunda hirriba koorraa yeroon ka’u suunfachuufi dhandhamuu akkaan danda’u baruu nan yaala garuu yeroo tahuu didu, guyyaa itti aanuttii yaaluu hin dhiisu.’’ Gaaf tokko fuula dhiqatee yeroo ilkaansaa rigatu saamunaa ilkaanii dhandhamuu danda’e. ‘’Hin amnne. Wantoota foolii qaban hunda suunfachuun yaale, funyaan koo sirriitti hojjeta ture.’’ ‘’Mana keessaa waan dhandhamuu danda’u hunda afaan keewwadheera. Isa tokkotti yoo dide jedheen waan hunda dhandhamaa oole,’’ jedha. Gaaf tokko mana adaadaasaa deemee waa’ee fayyaasaa otoo haasa’anii qubi miilasaa akka isa hadoodu itti hima. ''Xiqqoo waa'ee dhimmichaa erga haasofne booda meeshaa qorannoo haga qabiyyee sukkaaraatiin safarte. Lakkoofsi nutti agarsiise kan nama naasisu ture.'' ''Saffisaan kilinika dhaqeen haala ture himadhee qoratame. Lakkoofsichi garaa garummaa guddaa hin qabu. Guyyoota muraasaaf haala soraata isaa sirreessee, sochii qaamaa gochaa qorannoo sukkaaraa itti fufe. Jijjiramni homtuu hin turre. ''Kanan yaadadhu koronaavaayirasiin qabamuu koo baruu guyyoota sadii dura qoratamee hangi sukkaara qaama kootii sirrrii ture,'' jedha. Amma garuu hakiima waliin mariyachuun, dawaa dhibee sukkaaraa fudhachuu eegaleera. ''Of amansiisuun natti hin ulfaanne, Miseensoti maatiikoo keessaas namni dhibee sukkaaraa qaban waan turaniif hedduu natti hin ulfaanne. Maal gochuu akkan qabu nan beeka. Waanti ulfaataan dawaa fudhachuun hin jaalanne guyyaa guyyaadhaan  fudhachuudha'' jechuun yaadasaa gunduunfe. Abirahaam dawaa dhibee sukkaaraa fudhachuu erga eegalee ji'a dabarseera. Seenaa isaa namni nutti hime kan biraan maqaan isaa akka eeramu hin barbaadne 'Tashooma' jenne seenasaa himuutti fufnerra. Itoophiyaatti lakkoofsi namoota koronaavaayirasiin qabamanii wayita dabale ji'a Sadaasa keessa Tashoomaa miilli akka dhukkubaa ture yaadata. Dhaabbilee fayyaa garaa garaas dhaqeera.  Rakkoo narvii ta'uu itti himuun dawaa kennaniifi turan. ''Dawaa fudhee, natti wayyaa'a jedhee gara manaatti deebinaan akka jabduu na dhukkubaa ture''jedhe. ''Halkaan halkan na dhukkuba ture. Taa'uufi ciisuullee hin danda'u. Rakkina narvii akka ta'e himuudhaan dhukkubbiin isaa cimaa akka ta'e hakiimonni natti himaa turan,'' ''Miillikoo socho'uu dide. Keessa isaatii na dhukkuba. Hakiimonni qoricha akkan fudhadhu natti hima waan turaniif dhukubbicha waliin falmiitti seenuu''hima. Dawaan garuu jijjiirama hin fidne. Sababii kanaaf qorannoo waliigalaa gagggeessuuf jecha hakiimoota waliin mariyatee dawaa fudhata. Qorannoo sana keessaa tokkoo qorannoo koronaavaayirasii wayita ta'u wayita ta'u, firiin qorannoosaatii vaayirasichaan qabamuu agarsiisaa ture. Koronaavaayirasii qofaa miti,dhukkuba narvii, dhiibbaa dhiigaa fi sukkaaraa akka qabutu itti himame. Maatii isaa keessaa dhibee sukkaarafi dhiibbaa dhiiga firoottan isaa qaban jiraachuu kan beeku ta'ullee, sababa isaa hubannoo hin qabu ture. '' Hangi sukkaara kootii olaanaa  ta'uurraa kan ka'e dhibee sukkaaraa qabaachuu koo akkan hin beekne hakiimotatti wayitan himu nan amanne turan,'' Hangi sukkaaraa olaanaa ta'uurraa kan ka'e,'' akkamitti otoo mallattoo tokkooee hin agarsiisiin sadarkaa kanarra geesse jedhanii na gaafataniiru'' jedhe. Mana yaalaa wayita qaqqabu hangi sukkaaraa koo olaanaa ture, Xiqqoo otoon turee rakkisaa akka ta'u natti himameera.'' Gosoota dhibeee sukkaara lamaanu akka qabu ogeeyyiin fayyaa itti himaniiru. Tashoomaan si'a tokkichatti dhibee  gosoota hedduun qabamuun kan itti himame miilli isaa dhukkubuu hordofeeti. Dhibeeewwan  birootiin qabamuun isaa kan barame ta'ullee, koronaavaayirasiin qabamullee mallattoo hin agarsiifne. ''Guba qaamaa, bowwoo mataas ta'ee, mallattoo koronaavaayirasii biroo guyyaa tokkollee ofirratti hin argine'' jedhe. Hakiimonni sababii koronaavaayirasiitiin dhibeewwan isa qaban itti hammaachuu akka hin oolle itti himaniiru. ''Miidiyaaleerra akka dhaga'etti biyyoota garaa garaa keessatti weerara Covid booda dhibeewwaan namarra turaniin namoonni qabaman jiraachuu dubbiseera,'' jedhullee, harki caalan isaanii namoota Covid hammaate hospitaala seenaan ta'uu ragaaleen kan agarsiisan. Inglaand keessatti namoota Covid itti hammaatee hospitaala seenan keessaa harka shan kanneen ta'an dhibeen sukkaaraan akka qabamaniif dhibichi ka'umsa ta'a jedhameera. Tashoomaan guyyaa guyyaatti dawaa jaha fudhataa jira. ''Jalqabarratti baayyee ulfaataa ture. Sababa dhukkubbii xiqqaan miilarra na jalqabeeen dhibee umriin guutuu, guyyaatti dawaa jahan liqimsaan jiraadha jedhe miti jalqaba mana yaalaan deema jedhee yaadee hin beeku, amanuu mitii fudhachuun natti ulfaatera'' jedhe ''Ani namni qoricha liqimsuu jibbu guyyaa guyyaatti dawaa liqimsuu alatti haala jireenya koo akkan hin jijjiirre dhorkameera. Waanti nyaatamuufi dhugamuu hundi ofeeggannoon fudhatama''jedhe. Namoonni itti dhiyenyaan beeku du'anii, maatiin isaanii wayita bittinnaa'an arguurraa kan ka'e yaada isaa akka geeddaratu gargaaru himeera. ''Namootan dhiyootti isaan beeku du'aniiru. Ijoolleen warra malee wayita hafan argeera. Waayilli koo tokkoo sababii dhibee kanaatiin lubbuu dhabeera,'' ''Wayitan kana argu , Waaqayyoo gadduu caala ijoollee kootiif  du'a na oolchen jedha.'' ''Hakiimonni dhibeewwan garaa garaan namoota qabaman wajjiin wayita madaalamuati carra-qabeessa naa jedhan, Anillee namoota dhibeewwan gosa garaa garaatiin qabaman miidhama irra gahe wayitan ilaalu carra-qabeessan ofiin jedha.''	https://www.bbc.com/afaanoromoo/oduu-58061782
politics	Siyaasaa Itoophiyaa bara 2013: Waraana Tigraay, Hidha Abbayyaa, filannoo, hariiroo alaa ....	"Barri 2013 xumuramaa jiru taateewwan gurguddoo garaa garaa biyya keessa qofaa osoo hin taane sadarkaa idil - addunyaatti Itoophiyaa ijoo dubbii taasise itti mudateera. Barri kun erga waraana Itiyoo - Ertiraa waggoota 20'n dura xumuramee booda walwaraansiifi  waldura dhaabbannaan biyyattii keessatti yerootti haalaan itti hammaatedha. Sodaan beelaa, ajjeechaa garagaraa, muddam daangaa Itiyoo Sudaan, dhimma Hidha Haaromsa Abbayyaa, filannoon biyyaalessaafi kaan taatewwan gurguddoo kaan bara 2013 keessa raawwataniiru. Kunneeniifi kaan michoonni Itoophiyaa ilaalcha bulchiinsa MM Abiy Ahimad irratti qaban akka sakatta'an, mootummaan Itoophiyaas fuula isaa gara deeggarsa biraa argatutti akka jijjiiru taasisaniiru. Waggaan darbe kun dheeraafi wantoonni hedduu itti raawwataman ta'us gabaabsinee ilaalla. Haala amma jiruun waraanni Tigraay irra ce'ee naannolee sadii Kaaba biyyattii jiran waliin gaheera. Lolli ALI Onkololeessa 24, 2013 (Sadaasa 04, 2021) Tigraayitti kan jalqabe yeroo ammaa Affaariifi Amaaraatti ce'eera. Lolli kun haleellaa humnoonni Tigraay Izziiwwan waraanaa Naannoo Tigraay jiran erga rukutanii booda eegalus isa dura mootummaa federaalaafi dhaaba naannicha bulchaa ture gidduu muddamni yeroo dheeraaf ture. Ministirri Muummee Abiy Ahimad halkan keessa ibsa kennaniin buufanni waraana Itoophiyaa Kaaba biyyattii jiru humnoota TPLFf amanamoo ta'aniin rukutamuu dubbatan. Sana hordofees loltoonni Itoophiyaa lola itti baname akka ofirraa qolatan ajaja dabarsuu himan. MM Abiy Ahimad Noobelii Nagaa fudhatanii osoo waggaa hin guutin lola seenan jedhamuun guddaa qeeqaman. Mootummaan Itoophiyaa lola kana 'osoo hin fedhiin dirqamanii akka seenan' ibsan. Hogganoonni Adda Bilisa Baasaa Ummata Tigraay (ABBUT/TPLF) immoo Izziin Kaaba Itoophiyaa haleeluun tarsiimoo 'dursanii ofirraa ittisuu' akka ta'e himan. Izziin waraana Itoophiyaa Maqalee jiru yeroo dheeraaf daangaa Ertiraafi gama Sudaaniin jiru eegaa ture akkasumas lakkoofsa humna waraanaanis ta'e meeshaa waraanaan isa guddichadha. Dhaabbileen idil-addunyaa lolichi nagaan akka xumuramu yaalii taasisaniin Itoophiyaan dhimma keessooti jechuun oppireeshinii waraanaa ''olaantummaa seeraa kabachiisuu,'' ta'u labsite. Ta'us, biyyoonni gurguddoofi dhaabbileen lolli Itophiyaa keessaa biyyoota Gaanfa Afrikaaf yaaddessaa ta'u irra deddeebbiin himuufi yaadda'u isaanii ibsuu itti fufan. Lola torban sadii booda humnoonni federaalaa Maqalee to'achuun injifannoo labsan. Haa ta'u malee, lolli achitti hin dhaabbanne. TPLF gaaratti seenuun riphee loltummaa eegalte. Ummanni kuma 60 ol Naannoo Tigraayirraa ka'un gara Sudaanitti ce'un baqataniiru. Kaan hedduun immoo bakkeewwan Lixa Tigraayirraa Shireefi Magaalota Tigraayitti baqatan. Qondaaltonni olaanoo TPLF lola kana irratti qabamaniis ta'e ajjeefaman ni jiru. Lola kana keessa bakkeewwan garagaraatti ajjeechaawwan jumlaa, haleellaan saba irratti xiyyeeffate, gudeeddii, baqattoonni Ertiraa kaampii keessa turan miidhamuufi qabeenyi guddaa barbadaa'eera. Booda kana Ministeerri Barnootaa akka ibsetti taanaan waraana Kaaba Itoophiyaan manneen barnootaa 7000 ol hamma tokkoofi guutummaa guututti barbada'aniiru. Badii kana keessa qaamoleen lola keessa hirmaatan hunduu akka shakkamaniifi qoratamaa akka jiran Dhaabbanni Biyyoota Gamtoomanii (UN) ibseera. Ji'oota torbaa oliif waraanni Itoophiyaa Maqalee fi magaalota gurguddoo to'achuun bulchiinsi yeroo Tigraay hundaa'e. Mootummaan Tigraay deebisanii ijaaruuf deeggarsa naannolee gaafachuun  hojjetaa ture. Ta'us, qondaaltonni bulchiinsa yeroo kan mootummaan hidhattoota TPLF itti yakkeen ajjeefamu itti fufan. Ulaan deeggarsaa danqamuun akkasumas hojjettonni deeggarsa namoomaa 10 ol ajjeefamuun ijoo dubbii dhaabbilee deeggarsa namoomaa kennanii ture. Badiiwwan garaa garaa mudateef kaan isa kaan himata ture. Waraanni Ertiraa waraanicha keessa qooda fudhachuu mootummaan dhoksaa turuus boodarra jiraachuufi akka bahan ifatti dubbate. Baatii Waxabajjii keessa osoo hin eegamiin yeron qotisaa gahuufi kaan eeruun humni mootummaa federaalaa dhukaasa gam-tokkee dhaabuu labsuun Naannoo Tigraay keessa bahuu ibse. Yeroo kanattimmoo humnoonni TPLF baatii dheeraa booda magaalaa guddoo naannichaa Maqalee to'achuu danda'aniiru. Ta'us, haal-duree malee lola hin dhaabnu jechuun ibsan. Mootummaan federaalaa TPLF sadarkaa ''yaaddoo'' tahurra hin jiru jechuun erga Tigraayi bahee booda ibsuus finciltoonni Tigraay garuu Maqalee to'atanii Amaaraafi Affaar adeemuun lola banan. Kanaanis naannolee lamaati qofa ummanni 500,000 ol qe'eerraa buqqa'uu mootummaan ibseera. Gaalikoomaa dabalatee ajjeechaan humnoonni TPLF itti himatamanis gabaafamaniiru. Yeroo kanatti ture naannoleen Itoophiyaa garaa garaa humnoota addaa isaanii gara daangaa Affaariifi Amaaraa erguun Raayyaa Ittisa Biyyaa tumsuuf sochii kan eegalan. Sadarkaa guutuu biyyaattimmoo dargaggoonni hedduu raayyaa akka seenan taasifame. Kana gidduutti tajaajilli telekominikeeshinii, baankii, akkasumas ibsaa mootummaa federaalaan kennamuufi Naannoo Tigraayitti yeroo kaan dhufaa yeroo kaan badaa ture erga TPLF Maqalee to'atee booda hunduu cufamee jira. Keessumaa ummanni 400,000 balaa beelaaf saaxilamuufi Tigraayfi Afaar dabalatee immoo ummanni miiliyoona 7 ta'u deeggarsi namoomaa akka isa barbaachisu UN gaafataa jira. WaraLolli haleellaa ABBUT/TPLF'n eegalee ergasii riphee loltummaa seeneefi naannoleen kallattiin irratti hirmaatan taasifame booda bifa biraa qabateera. Mootummaan federaalaa labsii dhukaasa dhaabuu labse sababa TPLF'n furmaata akka hin fidne ibsuun lammiin lola keessa hirmaatu danda'u hundi akka lolu waamicha dhihesse. Lolli kuni ammallee akkuma itti fufetti jira. Torbanuma darbe waraanni Itoophiyaa fi finciltoonni Tigraay lola keessa walirra aanuu himaniiru. Garuu, qaama walabarraa mirkaneessuun ni rakkisa. Dhaabbanni Biyyoota Gamtoomaniifi biyyoonni kaan rakkinni Itoophiyaa keessaa waraanaan akka furmaata hin arganne eeruun jaarsummaa akka xumuramu gaafatuu itti fufaniiru. Haa ta'u malee, gama lamaaniinuu fedhiin mariidhaan fixuu wanta jiru hin fakkaatu. Ta'us, sochiin mariidhaan furuun taasifamu akkuma itti fufeetti jira. Itoophiyaafi Sudaan lola seenu ta'a jedhamee yeroo dheeraaf kan sodaatamaa tures baruma kana ture. Gama Kaaba Bahaan Itoophiyaafi Sudaan wal daangessu. Lafti qotisaa laggeen gidduu argamuufi qotisaaf mijataa ta'e, al - Fashagaa jedhamu, biyyoota lamaan yeroo dheeraaf waldhabsiisaa ture ammas furmaata hin arganne. Waraanni Itoophiyaa bakkicha ture yeroo lolli Tigraayitti eegale socho'uu hordofee ture waraanni Sudaan bakkicha kan to'ate. Itoophiyaan kana irra deddeebbiin eeruun mormii dhageessisaa jirti. Sudaan immoo bakkichi daangaa idil-addunyaa Sudaan keessa akka argamu eeruun lafti kan ishii akka ta'e eerte. Rakkoon muddama lafaa kuni garuu yeroo dheeraaf kan tureefi furmaata hin argannedha. Haleellaa yeroo garaagaraatti raawwateen qonnaan bultoonni Itoophiyaa al-Fashagaatti qotaa turan qabeenya isaanii dhiisanii deebi'uf akka murteessan himaniiru. Waraanni Sudaan immoo hidhattoonni gama Itoophiyaa irraa raawwataniin lammiileen nagaa ajjeefamuu ibsaa ture. Waraanni Sudaan bakkicha erga to'atee booda bu'uraalee misoomaa irratti ijaaraa akka jiru ibseera. Boodarra Sudaan muddama kana eeruun Itoophiyaan humna nagaa kabachiisaa Abiyee keessaa akka baatu gaafatte. Gaaffiin kunis booda kana UN biraa fudhatama argatuun ibsameera. Itoophiyaan rakkoon ijoo bulchiinsa sivilii osoo hin taane waraana Sudaan kan fedhii biyya sadaffaa galmaa'an gahaa jira jechuun himatuus waraanni biyyattii garuu kana hin fudhatu. Biyyoonni lamaan daangaan ala hidha Abbayyaa Itoophiyaan ijaaraa jirtu irrattis waliigaltee hin qabani. Keessumaa Sudaan hariiroo Masrii waliin cimsachuun Itoophiyaa mufachiiseera. Biyyoonni lamaan, Masriifi Sudaan, erga bara 1970 keessaa yeroo jalqabaaf shaakala waraanaa waliinii kan gaggeessuu eegalanis baruma kana ture. Itoophiyaan hidha guddicha laga dheeraa addunyaa Abbayyaarratti ijaaramaa jiru marsaa lammataaf 'milkaa'inaan' xumuruu kan beeksiste baruma kana keessa ture. Haa ta'u malee, Masriifi Sudaan osoo waliigalteen hin raawwatiin Itoophiyaan hidha kana guutuu hin qabdu jedhanii waywaataa turan. Dhimmicha mana maree nageenyaa Dhaabbata Biyyoota Gamtoomanii irra deddeebbiin deemes ilaalamee ture. UN biyyoonni sadan gaaddisa Gamtaa Afrikaa jalatti rakkoo isaanii akka furan kallattii kennuus mariin kuni furmaata fidaa hin jiru. Waliigalteerra gahuu dhabuuf immoo biyyoonni sadan wal himatu. Waggaa duras Itoophiyaan muddama keessa hidha Abbayyaa marsaa jalqabaaf guutuu ishee beeksifteetti. Qondaaltonni Itoophiyaa ejjennoo hidha Abbayyaarratti qabaniif dhaabbilee idil - addunyaafi biyyoota garaagaraa irraa dhiibbaa adda addaaf saaxilamuu himu. Isa lammiileen 40,000 ol Sa'udii Arabiyaa irraa akka deebifaman taasifame kanaan akka walqabatu Ministirri Muummee Abiy Ahimad kana dura dubbatanii turani. Ajjeechaa Jumlaa Maayikaadiraa, Aksumiifi kaan Kaaba biyyattiitti mudateen alatti bakkeewwan Itoophiyaa garaagaraatti ajjeechaan hedduu bara kana mul'ateera. Jalqabuma waggaatti ture ajjeechaan gama lixa biyyattii Benishaangul Gumuzitti kan hammaate. Ajjeechaa duraa Godina Matakkal Aanaa Bulanitti raawwateen lammiileen 200 ol ajjeefamuun mirkanaa'eera. Ajjeechaan kuni MM Abiy naannicha daawwatanii bulee isaa raawwate. Ajjeechaa bulaniin maatii tokko keessaa namoonni 10 fi isaa ol lafni bari'uuf jedhu haala sukaneessaan ajjeefamuu jiraattonni BBC'tti himaniiru. Ajjeechaa kanaafi isa booda Godina Kamashiifi bakkeewwan naanncihaa garaagaraatti raawwateef hidhattoonni Gumuuz himataniiru. Saboonni Oromoo, Amaaraa, Hawwiifi Shinaashaa naannicha jiran ajjeechaaf saaxilamaniiru. Inumaa hidhattoonni kunneen Godina Kaamashiitti magaalaa Diizaa guyyoota lamaaf to'atanii turan. Benishaanguliin ala Oromiyaa Godina Wallagga Lixaa Aanaa Gullisoo, Baabboo Gambeel, akkasumas aanaalee Horro Guduruu Abee Dongoroo, Amuruufi Abbaay Coommanitti ajjeechaan raawwateera. Bakkeewwan kanneenitti walumaagala lammiileen dhibbaan lakkaa'aman ajjeefamaniiru. Dhihoo immoo Godina Wallagga Bahaa Aanaa Kiiramuutti walitti bu'iinsa uumameen lammiilee nagaa 200 ol ajjeefamuu Komishiniin Mirga Namoomaa Itoophiyaa ibseera. Ajjeechaa kanneen hedduuf hidhattoonni Waraana Bilisummaa Oromoo (WBO) kan mootummaan ABO-Shanee jedheefi galmee shororkeessummaatti galmeesse himatamaniiru. Jiraattonniifi qondaaltonni isaan himatanillee hidhattoonni garuu ni waakkatu. WBOn ammoo himannaa kana haaluun, ""ummata nagaan ajjeesa osoo hin taane, milishoota hidhatanii ummata nagaatti dhufanan irraa ittisa,"" jedheera. Naannoo Amaaraatti immoo walakkeessa waggaa kana bakkeewwan Godina Addaa Saba Oromoofi Shawaa Kaabaa daangessanitti walitti bu'iinsa dhalateen dhibbaan kan lakkaa'aman lubbuu dhabaniiru. Kumaatamaan kan lakkaa'aman immoo qe'eerraa buqqa'uun bakkeewwan kaanitti baqatan. Boodarra Raayyaan Ittisa Biyyaa bakkichatti sosso'ee tasgabbeessuu danda'eera. Walitti bu'iinsa bakkeewwan Naannoo Affaariifi Somaalee daangessanitti dhalateenis lammiileen dhibbaan lakkaa'aman hidhattoota dabalatee lubbuu isaanii dhabaniiru. Walitti bu'iinsi kuni daandii guddicha Itoophiyaafi Jibuutii qunnamsiisu yeroo muraasaaf akka adda citu dirqisiise ture. Ajjeechaawwan kanneeniifi kaaniin lammiileen qe'eerraa buqqa'aniifi gargaarsa fedhan danuudha. Itoophiyaan waraana keessa osoo jirtuu filannoo biyyaalessaa jahaffaa kana dura sababa koronaavaayirasiin as darbee ture adeemsisteetti. Filannoo erga MM Abiy aangotti dhufanii yeroo jalqabaaf taasifame irratti keessumaa Naannoo Oromiyaa irraa paartileen morkattoota cimoo ta'u umalan, ABO fi KFO, filannoo keessaa of baasaniiru. Paartileen kunneen waajjiraaleen isaanii cufamuufi miseensonni isaanii hidhaman hiikaman malee filannoo keessa hirmaachuu akka raakkatan ibsuun of keessaa baasuu himan. Oromiyaatti morkiin cimaa dhibuus magaalaa Finfinneefi Naannoo Amaaraatti morkiin cimaa taasifameen keessumaa Naannoo Amaaraatti paartileen mormituu paarlaamaa seenuu danda'an'iru. Rakkoon nageenyaa filannoo kana danqa jedhamee sodaatamuus bakkeewwan qubaan lakkaa'amanirraa kan hafe nagaan xumurame. Filannoon kuni rakkoo nageenyaan bakkeewwan itti hin adeemsifamnees ni qaba ture. Akka fakkenyaatti Tigraay dabalatee, Naannoon Somaalee akkasumas bakkeen rakkoon jiru hin taasifamne. Filannoo kana Paartiin Badhaadhinaa olaantummaan injifateera. Qeeqxonni, Ameerikaa dabalatee adeemsaafi bu'aa filannoo kana fudhatama dhabsiisaniiru. Paartiin biyya bulchummoo 'filanno dimookiraatawaa jalqabaa' jechuun leellisan. Bu'aa filannoo kana bu'uura godhachuun mootummaan haaraa Fulbaana dhufu akka hundaa'u Af yaa'iin Mana maree Ummataa Itoophiyaa ibsaniiru. Mootummaa haaraa keessatti miseensonni paartilee mormituu akka seensifaman kana dura ibsamuun ni yaadatama. Barri 2013 yerootti hariiroon alaa Itoophiyaa itti qorameefi biyyattiin ibsa ofirraa deebisuu itti baasaa fi himatawwan itti dhihaataa turan itti deebisaa turtedha. Yeroo kamuu caalaa dhimmi waraana Kaaba Itoophiyaa, muddamni daangaa Itiyoo - Sudaan akkasumas dhimmi hidha Abbayyaa dhimmoota ijoo dippilomasii Itoophiyaa qoran turani. Keessumaa Itoophiyaan waraana Tigraay keessaa dhaabuun mariitti yoo deebite malee jechuun jalqaba Gamtaan Awurooppaa boodarra immoo Ameerikaan tumsa biyyattiif taasisan kutaniiru. Qondaaltonni Gamtaa Awurooppaafi Ameerikaa, addatti dhimma Gaanfa Afrikaa hordofuuf muudaman irra deddeebbiin Itoophiyaatti imalaa marii taasisaas turaniiru. Boodarra Ameerikaan qondaaltota waraanaa Itoophiyaa Ertiraa akkasumas kan TPLF gara Ameerikaa akka hin imalle qoqqobuu beeksifte. Deggarsa nageenyaafi dinagdee Itoophiyaaf taasistuus kutuu himte. Xiinxaltoonni murteen kuni biyyoota lamaaniifi Gaanfa Afrikaa miidha jechuun ibsu. Qondaaltonni Itoophiyaa murteen Ameerikaa dhimma waraana Kaaba Itoophiyaan osoo hin taane ejjennoo biyyattiin hidha Abbayyaarratti qabatten akka ta'e ibsuun mormu. Hiriirri biyyoota Lixaa balfuufi dhimma keessoo biyyaa keessaa akka bahan gaafatus irra deddeebbiin magaalaa Finfinneefi magaalota biyyattii garaagaraatti taasifamaa ture. Dhihoo immoo Ameerikaan waraana Tigraay keessa badii raawwatewn himachuun Ajajaa waraana Ertiraa Janaraal Filippos W/Yohaannis qoqqobdeetti. Ertiraan kana mormiteetti. Waggaa dhuma kana Manni Maree Nageenyaa UN dhimma Tigraay irratti si'a saddeet mari'ateera. Dhimma hidha Abbayyaa irratti gaaffii Masriin mariin irra-deddeebiin taasifameera. Marii kanneen irratti Chaayinaafi Raashiyaan Itoophiyaa waliin goranii mul'ataniiru. Masriinis dhimma hidha Abbayyaan walqabatee biyyoota Bahaafi Gaanfa Afrikaa garaagaraa waliin waliigaltee waraanaafi kaan mallatteessaa baate. Qondaaltonni Itoophiyaa US fi Gamtaan Awurooppaa TPLF waliin gorani jechuun himatan boodarra michuu haaraa barbaacha Raashiyaafi Turkii akkasumas Chaayinaa waliin hariiroo cimsataa jiru. Itoophiyaan Raashiyaafi Turkii waliin waliigaltee waraanaa mallatteessiteetti. Keessumaa hariiroon Masrii waliin ture yeroo dheeraaf kan diinagdee ture. Itoophiyaan hariiroo alaa ishee irra deebiin ilaaluufi rakkoo maallaqaa eeruun embaasiiwwan 30 ta'an cufuuf akka jirtu kan beeksiftellee baruma kana keessa ture. Paarlaamaan Itoophiyaa Adda Bilisa Baasaa Ummata Tigraay (ABBUT/TPLF) fi Waraana Bilisummaa Oromoo (WBO) galmee shororkeessummaatti galches baranuma ture. Murteen kuni akka jijjiirama imaammataa 'policy shift' bulchiinsa Ministira Muummee Abiy Ahimad agarsiisuu danda'a. Bulchaan Itoophiyaa waggaa sadii dura yeroo aangotti dhufan ture dhaabbileen kana dura ABBUT/ADWUI'n galmee shororkeessummaa jala turan akka bahan kan taasisan. Miseensonni paarlaamaa irra deddeebbiin gareen lamaan akka galmee shororkeessumamatti seenan gaafataa turuun ni yaadatama. Keessumaa erga bulchiinsi ammaa aangootti bahee ajjeechaafi hookkarri siyaasaaa 200 ol qaqqabe keessatti ABBUT faayinaansiifi yaadaan deeggaraa ture jechuun mootummaan himata. Garichi immoo kana hin fudhatu. Sochii hidhattoonni Oromiyaa keessa taasisaniis yeroo dheeraaf mootummaan 'ergama TPLF raawwachiisaa jiru' jechuun himataa ture. Ta'us, isaan ni mormu. Haa ta'u malee, booda kana gareen lamaan 'bulchiinsa MM Abiy meeshaan aangoorraa bulchuuf waliigaluu' isaanii beeksisan. Mootummaan 'kuni ajaa'iba miti duruu hojjetaa akka turan ni beekna' jechuun ibse. Mootummaan Caamsaa keessa garee WBO kan ABO-Shanee jedheen waamu galmee shororkeessitootatti yeroo galmeessu garichi baatiiwwan sagala bara 2013 keessa qofa poolisoota 112 fi milishoota 57 ajjeesuu hime. Akkasumas qondaaltonni mootummaa 18 ajjeefamuu ibseera. Ergasii asiis yeroo adda addaatti ajjeechaan raawwatamaa turan. Hidhattoonni Waraana Bilisummaa Oromoo waggaa lama ture Adda Bilisummaa Oromoo (ABO) irraa adda cituu isaanii kan beeksisan. Hidhattoonni kunneen waggoota sadan darban bakkeewwan Lixaafi Kibba Oromiyaa bulchiinsa MM Abiyyiif akka hinbulle rakkisaa taasisaa turaniiru. Kana gidduutti lammiileen rakkoolee hedduuf saaxilamaniiru. Yeroo ammaas godinaalee wallagga afranitti tajaajilli intarneetii adda citee jira."	https://www.bbc.com/afaanoromoo/oduu-58506261
health	Gaboor Maat: 'Maddi araada hundaa midhama keessa darbanidha'	"Waa'ee araadaa maal yaaddu? Ogeessi fayyaa Kaanaadaa Gaboor Maat ilaalcha yaalii aradaa irratti qabnu sirreessu qabna jedhe amana. Ogeessi araadaafi barreessaan kun magaalaa Vaankuvar kan Kaaba Ameerikaatti heddummina fayyadama qoricha sammuu hadoochuun beekamtu keessatti hojii yaalii xiinsammuu namoota aradaan rakkatan irrati hojjatuun beekama. Hojii isaa kanaf bara 2018tti badhaasaa lammileef keennamuu danda'u isa guddaa Order of Canada jedhamu badhaafameera. Bu'uraan kan inni amanu araadi hundi maddi isaa midhama darbe akka ta'edha: ""Kun miidhamni maal akka ta'e namni hubachuu yoo danda'edha,"" jedha. Haaloti shanan nuti rakkoo kana ittiin hubachaa hin jiraanneef jedhee inni amanu kunneeni - akka inni dubbatetti. Maddi araadaa maal akka ta'e baruu yoo feete, bu'aan aradaa maal akka ta'e ilaalu qabda: Maal siif fayyade? Namootni yeroo baayyee, ""Miidhamakoo hir'ise, dhibuu irraa na miliqsa, miira hariiroo naafkennee, miiraa to'anno, miiiraa hiikaa qabaachuu, miiraa lubbuun jiraachuu, gamachuu, barbaadamuu..."" jedhu. Karaa biraan, araadi kun wantoota bu'uraa dhala namaaf barbaachisan tokko tokko, kan namni sun jireenyasaa keessatti argachuu dhabe guutaniiru jechuudha. Haaloti hariroo dhabuu hundi ykn qoofummaa ykn immoo jireenya keessatti dhiphuu qabachuun, haalota dhukuubbii ykn miidhama miiraadha. Kanaaf waa'ee areeda irratti ejjennoonkoo, ""Maaliif araadi jiraatee?"" osoo hin taanee, ""Maaliif midhamni kun jiraateedha?"" Yeroo hawaasa araadaa keessa jiranii ilaaltu, kan ati agartu rakkoon ijoollummaatti ture yoo guddaa ta'e, carraan aradaa keessa galuu isaanis ni dabala. Kanaaf maddii araadaa yeroo hunda, midhamaa darbeefi rakkoo ijoollummaatti qunnamedha - kana jechuun namni miidhama qabu hundi araada qabaataa jechuu miti, namni araada qabu hundi garuu midhama ni qabaata. Yaaliin araadaa bu'aa hamaa, adabbiifi ofirraa faggeessuu osoo hin taane gara ho'ummaa guddaa , gargaarsa guddaafi hubanno guddaa barbaada. Yaaliin hedduu yeroo hin milkaa'in hafan ""Rakkoo kana dhugumaan hubanneerraa?"" jennee dammaqnee of gaafachuu qabna jettee yaadda. Garuu addunyaa yaalii fayyaa keessatti kun badaa hin uumamu. Akka miidhamaa namaatti uumamni isaa maali kanjedhu ilaalaa hin jirru. Namootni miidhama isaanii keessa akka darbaniifi furmaata akka argataniif hojjachaa hin jirru. Baraataan ogummaa fayyaa tokko [Ameerikaa keessatti] wa'ee miidhama miiraa irratti barumsa tokkollee hin argatu. Nuti ""Maaltu sirra ga'e?"" jennee gaafachuurra ""Maalidha rakkoonkee?"" jennee gaafachuu itti fufneerra. Dogoggoorii inni biraa araadii filannoo namootni taasisanidha isa jedhu. Adeemsi seeraa hundi yaada namootni araadaan qabamuuf filatu jedhurratti hundaa'ee, kanaaf namootni kaan akka itti hin galleef, isaaniin haa adabnu jedha. Namoota ani beeku keessa kan ganama tokko ka'ee ""Hawwiinkoo araadaan qabumadha,"" kan jedhe eenyuyyu hin jiru. Araadi filannoo eenyuyyu filatu miti, deebii miidhama miiraati. Namni kamuu immoo miidhama keessa turuu hin filatu. Odeeffannoon sodaa biraan araadi dhalootan ni darba kan jedhudha. Eyyee maatii tokkoo keessatti ni baayyata. Garuu maaliifi? Yoo ani nama araadaa dhugaatii qabufi ijoolleekootti kan iyyuufi dheekkamuu ta'ee, isaan yeroo guddataan dhugaatii baayyisu yoo ta'e dhalatoon annarraa itti darbee? Yookiin immoo amala sana kan isaan fidan sababa ani haala isaan keessatti guddatan gara tokkotti boceefi? Kanaaf amalli tokko maatii keessatti baayyachuun isaa dhimmaa hiddaa dhaloota waliin kan wal qabatu miti. Halootiin uumamaan sanaaf mijeessan jiraachu danda'u, mijeessuu garuu murteessuu waliin tokko miti. Ati uumamaan aradaan akka qabamtuuf qophooftetta jechuu miti. Himteen ykn odeeffannoon dogoggoraa inni biraan, araadi namoota qoricha sammu hadoochuu fayyadamaniif ykn hawaasa keenyaa keessatti namoota 'gaddeebii' jennu qofaa kan ilaallatudha isa jedhu. Aadaa keenya keessatti kan babal'atuufi of eeggannoo malee kan tamsa'udha. Yeroon hawaasa keenya sadarkaa kammittu ilaalu araada hedduun arga, sana qofammoo osoo hin taane taajaajila araada kanaa diinagdee irratti hundaa'ees nan arga. Akka yaadakootti, araadi wantoota namni tokko boqonnaa yeroof naa keenna jedhan keessatti of mul'isa. Kanaaf wanta sana ni dharra'u, garuu bu'aa hamaa inni fidun ni rakkattu, garuu hammam hammaatus hin dhiisani ykn dhiisu hin danda'ani. Kun qorachoota sammuu hadoochan, tamboo, dhugaatii alkooliifi wantoota kan hunda of keesatti qabata. Dabalataaniis, wal qunnamtiin saalaa, tirgaa, mi'a bituu, hojii, aangoo siyaasaa, taphani... walumaagalatti wanti hundi hariiroo ati wantichaa waaliin qabdu irratti hundaa'ee araada ta'u danda'a. Hanga dharraafi boqonnaan, miidhaa yeroo dheeraafi dhiisuuf wanta  cimu ta'u jirutti, araada qabda. Ani araada gurguddaa laman qaba ture. Tokko hojiikoodha, kana jechuun bu'aafi gamachuun hojiikoorra argadhuuf jecha wantoota anaafi maatiikoo barbaachisaaniif iddoo hin kennun ture. Lammaffaan immoo araada mi'a bituun qaba, kankoo CD sirboota durii bituu ture. Guyyaa tokko CD tokko doolaara 8000n biteera. Sirbacha nan jaaladha garuu sirbicharraa osoo hin tanee bituu irraa ture kan ani araada qabu. Dharraa araada kanaan yeroo tokkoo dubartii deessuu ani yaalaa ture ciniinsurratti dhiisee CD bitaachuu deemee da'umsishee na darbeera. Hanga kana ture kan anarratti dhiibbaa uume. Amma kun wanta nama kofalchiisudha jettanii yaaduu dandeessu - akkamiin araadakee kan araada namoota qoricha sammuu haduchuu qaban ati yaalii taasistuuf waliin wal biratti qabda? Yeroo namooti ani araada isaanif yaalii taasisu, waa'ee araadakoo yeroon itti himetti hin kofalle. Maataa isaani raasanii,""Eyyee dooktar, nuuf gala, atis akkuma keenyadha,"" naan jedhani. Qabxiin inni guddaa hundi keenya akka hunda keenyaati. Fakkiiwwan kunnen kan Neil Evan/easyanimal kaafamni"	https://www.bbc.com/afaanoromoo/oduu-50513252
sports	Piriimer Liigii torban lamaffaa Man Yunaayitiditti 'waaroo qaanii' uffisee, Arsenaalitti ammoo hamilee hore	"Maanchester Yunaayitid torban darbe Biraayitaniin, torban kana ammoo Bireentifoordiin mo'amuun dirree miidiyaa hawaasummaa irratti kan kolfaa ta'aa jira. Kaleessa Maanchester Tunaayitid goolii afur Bireentifoord boqonnaa dura irratti lakkoofsiseen mo'ameera. Deeggartoonni kilabichaas ta'ee kan warra 'masaanotaa' ardii Awurooppaa irraa hanga guutummaa addunyaatti Maanchester Yunaayitiditi qoosaa jiru. Amma qe'een warra 'Reed Deevils'  kan taphataa collee addunyaa beekamaa ta'e Kiristaanoo Roonaaldoo qabatee jirutti waaroon salphinaa uffateera. Waan dhugaa qabanis fakkaatu. Maanchester Yunaayitd tapha jalqabaa Piriimer Liigii 2022-23 lamaan walitti aansuun mo'amuun jalqabe. Kun ammoo waggoota 101 booda seenaa isa mudate ta'eera. Maan Yunaayitid bara 1921 ture akkuma bara kanaa taphoota lamaan jalqabaa mo'amuun kan jalqabe.  Kan nama ajaa'ibu garuu bara sana tapha lamaan jalqabaa mo'amanis garuu boodarra waancaa bara sanaa isaanitu fudhate. Kan baranaa kun leenjisaa lammii warra Daach Teen Hag jalatti yoo ta'u, kan bara 1921 garuu Joon Chaapmaan jalatti ture. Tapha dirree isaatiin ala taphatuun Liigicha keessatti waliti aansuun si'a torba mo'amuutiin Maacnhester Yunaayitid  yaaddoo hamaa keessa jiraachuu agarsiisa. Seenaa keessatti bara 1936 ture taphoota dirree isaaniin alatti taphatan 11 walitti aansuun kan moa'ataman. Erga Onkoloolessa bara 2020 as tapha boqqonnaa duraatiin gooliiwwan afur irratti lakka'amuun isaa kan kaleessaa dabalatee si'a sadaffaadha. Qaanii guddaa kan itti ta'e ammoo kilaboota ciccimootiin osoo hin taane Bireentifordiin mo'amuu isaati. Mo'ichi kilabi Bireentifoord Man Yunaayitid irratti Hagayya 13, 2022 galmeeffate erga Ebla 1938  kilaba Grimsby Town jedhamu 6-1 mo'atee isa baayyee guddaadha. Haala amma jiru kanaan Maanchester Yunaayitd osoo kilaboota gurguddoo akka Maanchester Siitii, Chelsii, Arsenaa, Tootenhaam fi Liiverpuul waliin taphatee maaltu isa mudata jechuun namoonni gaafachaas jiru. Liiverpuul torban Wiixata dhufu tapha Maacnhester Yunaayitid waliin qabu dursee dhara'uutti jira. Kaayyoon guddaa Gabri'eel Yeesus Maanchesr siitii irraa gara Arsenaal fiduu carraa hirmannaa Shaampiyoonsi Liigii Awurooppaattti hirmachuu waggoota ja'aaf dhabe milkeessuufidha. Taphataan kun abdii irra kaa'ame agarsiisuuf waan yeroo itti fudhate hin fakkaatu. Gahumsa inni kaleessa Leester Siitii waliin taphataniin agarsiise kanaaf ragaadha. Tapha Arsenaal leester Siitiidhaan 4-2 mo'ate kana irratti Gaabri'eel Yeesuus goolii mimmidhagaa lama lakkoofsiseera. Maal kana qofa, kubbaa mimmiidhagaa lama qajeelchee kennuunis gahumsa gaarii argamsiiseera. Leenjisaan Arsenaal Mikeel Arteettaa yeroo Maanchester Siitii keessatti gargaraa Peep gaardiyoolaa turetti iji isaa Gabri'eel Yeesus irra buuteetti. Kanaaf, yeroo akka Arsenaal kan erga bara 2016 as  Shaampiyoons Liigii keessatti hirmaatee hin beekne akka sadarkaa isaa jijjiiru yaadetti Yeesus gara qalbii isaa dhufuun hin oolle. Akkuma yaadetti kan fidate Arteettaan, ""Sadarkaa [keenya] ol kaasaa jira"" jechuun dinqisiifateera.  Torban lamaan jalqabaa walitti aansuun mo'amuu Maanchester Yunaayitid hordofee laanjisaan haaraa kilabichaa Eriik Teed Hag qeeqamaa jira. Daqiiqaa 35 jalqabaa irratti goolii 4 Bireentifoord irratti lakkoofsisaniin mo'amuu Man Yunaayitid booda ibsa Sky Sportf kenneen, kilabichi ""taphattoota gahumsa qaban ciccimoo barbaada,"" jedhe. ""Kan har'aa caalaa gahumsa guddaa agarsiisuun nurra eegama ture. ""Akka gareetti adeemsa rakkisaa keessa jirra. Jalqabbii addaa gaarii ta'e osoo eegduu wanti nuti hin eegiin ta'eera. ""Amma taphattoota haaraa barbaanna. TaphatToota ciccimoo barbaanna.  Kana irrattis hojjechaa jirra; amansiisnee fiduudhaafis waan dandeenyu ni hojjenna."" Maanchester Yunaayitid erga tapha jalqabaa Biraayitaniin mo'amee akka haaraatti taphataa fiduuf fiigaa jira. Taphataan sarara gidduu Baarseloonaa Frenkie de Jong ammoo kan iji Ted Hag irra bu'edha. Taphataan kun garuu yoo kan Baarseloonaa gadhiisu ta'e gara Chelsii deemuu akka fedhu dubbata. Taphoota Piriimer Liigii kaleessaa birootiin Maanchester Siitiin akkuma duraan baretti Bornimaawoziin bareechee mo'ateera. Tapha Man Siitii 4-0 Bornimaawoz kana irratti Keevin Debirooyin gahumsa agarsiiseen nama ajaa'ibsiiseera. Taphataan umurii waggaa 22 lammii Noorwey Boorsiyaa Dorrtimoond irraa dhufe Erliing Halaand garuu gahumsa gaarii torban darbe agarsiiseen hin mul'anne. Taphoota mara irratti goolii lakkoofsisuun kan beekamu dargaggeessi bakki guddaan kennameeruuf kun, kaleessa garuu jifatee goolii lakkoofsisuu yaa turuutii kubbaa miillaan tuquufillee daqiiqaa 18 eege. Leenjisaan Man Siitii Peep Gaardiyoolaas itti baruudhaaf yeroo fudhata waan ta'eef obsuufiif qabna jedheera. Kaleessuma Isteefen jeeraardiin kan leenjifamu Aston Viilaan, kan Firaank Laampaardiin leenjifamu Evereteniin 2-1 mo'atera."	https://www.bbc.com/afaanoromoo/articles/cm57kxlv7x0o
technology	Xiyyaara Boeing 737 Max balaliitti deebisuuf yaaliin eegaluufi	Xiyyaarri Boeing 737 Max qilleensatti deebi’uu qabaachuufi dhiisuu murteessuuf yaaliin nageenyaa torban kana eegaluuf jira. Balaliistonnifi oggeessonni teeknikaa dhabatichaarraa ta’aniifi to’attootarra ta’an Wiixataa eegalee guyyooti sadiif yaaliifi qorannoo ni gaggeessu jedhamee eegama. Xiyyaarri Boeing gabaarratti beekamaa ture kun bara darbeetti erga balaan xiyyaaraa lubbuu namoota 346 galaafatee booda hojii dhaabeera. Yaaliin amma taasifamu Boeing’f barbaachisaa ta'us, yaaliin kun bu’aa gaariin xumuramullee qorannoowwan nageenyaa dabalataa ji’oottaniif gaggeefamuu qabu. Ji’oottan 15 dura to’attoonni geejjiba qilleensaa xiyyaarri 737 Max balalii akka dhaabuuf kan murteessan erga garaagarummaa ji’a shaniin balaliiwwaan Lion Air fi Itoophiyaarraa balaan ga’ee booda. Murtee kanaan rakkoon dinaagdee dhaabbata ganna 103 ture kanarra kan ga’ee yoo ta’u, maatii miidhamtootaa irraas himmanaan seeraa irratti banameera. Qorattoonni balaa kanaaf sababa kan ta’e rakkoo teekniikaa to’annoo balalii ta’uu beeksisaniiru. Xiyyaarri 737 meeshalee qorannoo fe’atee naannoo buufata omishaa Boeing, Siyaatilitti maloota balalii adda adda qilleensaratti agarsiisa. Akka Reuters’tti balaliistonni qorannoo kanaaf akka ta’uuf jecha beekaa balalii sooftiweerii MCAS jedhamu kan balaa lamaaniif itti gaafatame kakaasuuf ni yaalu. Dhabbati FAA ergaa imeelii kongiresii US’tti Dilbata ergeen xiyyarri 737 Max balalii yalii qorannoof ta’u eyyamuu isaafi taajilatti deebi’uu isaarraatti garuu qorannoowaan dabalataa waan barbaachisaniif akka hin murteessine ibsuu isaa Reuters gabaaseera. Kanaratti Boeing’s ta’e FAA’n BBCf yaada hin kennine.	https://www.bbc.com/afaanoromoo/oduu-53217064
sports	Morookoon xumura-walakkaa Waancaa Addunyaaf darbuun Afrikaaf seenaa haaraa hojjette	Morookoon galchii En Neyisirii lakkoofsiseen 1 fi 0’n Poorchugaal injifachuun Waancaa Adunyaa irratti seenaa haaraa kubba miilaa Afrikaa keessatti galmaa’ee hin beekne milkeessite. Morookoon daqiiqaa xumuraa irratti taphataa tokko kaardii diimaan dhabdeetti. Taphataa cimaa sarara ittisaa Roomaan Saayis miidhamaan, akkasumas tapha Ispeen irratti kan miidhameefi ittisa irratti cimaa tahe Aguweerdiin dhabdus Poorchugaaliif hin jilbeenfanne. Morookoon Waancaa Adunyaa irratti Poorchugaaliin yoo mo’attu kan jalqabaa miti. Hirmaannaa Waancaa Adunyaa lammaffaa ishee kan Meksiikoon bara 1986 qopheesite irratti 3 fi 1’n mo’attee ture. Yeroo sana garuu garee ishee keessaa darbuuf ture. Kan har’aa seenaa addaati. Walakkaa xumura Waancaaf darbuuf yoo tahu, Poorchugaal waraqaa irratti waancaa kana mo’achuuf taphattoota gurra guddaa qaban hedduu qabdi jedhamaa turte. Leenjisaan Morookoo Waalid Reguraay taphicha dursuun deeggarsa Afrikaa guutuufi biyyoota Arabaa qabna, isaaniifif biyya keenyaafis mo’achuuf taphanna jedhan. Dhuguma akka dubbatan imaanaa guddaa akka ardii Afrikaatti irra jiru bahataniiru. Amma imalli Morookoo Waancaa Adunyaa injifachuu taha. Sababni isaa leenjisaan Morookoo Waalid tibbana biyyootni Afrikaa ilaalcha Waancaa Adunyaa mo’achuu irratti qaban jijjiiruu qabu jedhanii ture. Biyyootni Afrikaa Waancaa Adunyaa ni mo’anna jedhanii amanuu qabu jedhan. Morookoon kana dhugoomsuuf deemti. Morookoon Waancaa Adunyaaf darbitee yoo dhuftu walitti aansuun osoo hin mo’amiin ture. Kana qofa osoo hin taane taphoota jaha irratti galchiin irratti hin lakkoofsifamne. Garee ishee keessaa Beeljiyeemiin mo’atte. Kanaadaa irrattis injifannoo argachuun Kirooshiyaa waliin qixa xumurte. Garee ishee keessaas qabxii torbaan dursuun darbite. Nuusa xumuraatti darbuuf ammo Shaampiyoonaa Waancaa Adunyaa bara 2010 kan taate Ispeeniin mo’atte. Amma biyyoota garee tokko keessa turan Morookoo fi Kirooshiyaatu walakkaa Xumura Waancaa Adunyaa bara 2022 Kaataariif  darbe. Ammas carraa biyyootni lamaan yeroo lammaaffaaf wal argan jira. Waancaan Adunyaa Kaataar bara 2022 biyyoota akka mootota kubba miilaatti of ilaalan ganamaan gaggeessuu jalqabe. Taphattoota maqaa gurguddaa qaban boossiise. Jalqaba Yuraagaay biyya Luwis Suwaareez gaggeesse. Jarman shaampiyoonaa Waancaa Adunyaa bara 2014 garee ishee keessaayyuu oso hin darbiin qe'eetti galte. Ispeen Shaampiyoonaa Waancaa Adunyaa bara 2010 kan Afrikaan Kibbaa qopheesitee Morookootu injifachuun nuusa Xumuraaf darbe. Isaan leenjisaa isaanii Luwis Eniriikees gaggeessan. Jaalattoota kubba miilaatti naasuu guddaa kan uumee fi taphattoota akka neeyimaar faa;a boochise kaleessa injifannoo Kirooshiyaan xumurame. Har'a Morookoon Kiristaanoo Roonaaldoo boosifte. Carraa inni Waancaa Adunyaa injifachuuf qabutti xumura goote. Ganna 37 kan tahe Roonaaldoon kana booda Waancaa Adunyaa irratti waan argamu miti. Arjentiinaan ammoo Nezerlaandis injifachuun abdii Liyonel Mesiin Waancaa Adunyaa injifachuuf qabu haaressite. Xumurri Waancaa Adunyaa yeroo isa dur barameen ala Kaataaritti gaggeeffame qabxii namootni hedduun hin eegnes galmeesse. Afrikaaf garuu seenaa haaraa, aduu haaraa kubba miilaa Afrikaaf ibse.	https://www.bbc.com/afaanoromoo/articles/cz9yr2q01q7o
technology	Mallattoon Pilaaneetii jalqabaa sirna gaalaaksii keenyaan ala jiru argame	Astiroonomaroonni sirna gaalaaksii keenya keessatti argamtuun alatti pilaaneetii jalqabaa argachuuf mallattooleen mul'achuu ibsan. Hanga ammaatti astiroonoomaroonni addunyaawwan, 'exoplanets' jedhamuun ibsaman 5,000 kan aduun olitti urjiiwwanirra naanna'an kan argatan ta'us, hundi isaanii miilk weey gaalaaksii keessatti argamu. Pilaaneetiin jalqabaa miilk weeyiin alatti argamuu hin ooltu jedhamte guddina hanga pilaaneetii Saatern gahu akka qabdu Teeleskooppiin X-Ray Chandra jedhamu qabeenyummaan isaa kan dhaabbata NASA ta'e bira gahuun gabaasameera. Akka gabaasa kanaatti pilaaneetiin kun Messier 51 galaxy keessatti argame. Gaalaaksiin kun gaalaaksii miilk weey jedhamu kan aardiin keenya keessatti argamturraa bara ifaa miiliyoona 28 fagaatee argama. Bu'aan qorannoo haaraa kun imala pilaaneetiin tokko urjiiwwan marsu itti qaxxaamuruufi ifa urjiilee fi haala ifaa pilaanetichaa teeleskooppiin qorachuu irratti hundaa'e. Tooftaan kun amma dura addunyaawwan ykn exoplanets kumoota hedduu ittiin argachuuf gargaareera. Dr Rosanne Di Stefano fi hirriyyoonni isaanii gadi fageenya ifa  x-ray addunyaa haaraa kanaa meeshaa 'X-ray bright binary' jedhamuun argame qorachaa turan. ''Malli uumnee itti fayyadamne gaalaaksiiwwan biroo keessatti sirna pilaaneetii jiran yeroo jalqabaaf adda baasuuf ammatti mala dandeessisu isa takkittiidha'' jedhan gidduugala Astiroo-fiiziiksii Harvard-Smithsonian keessatti kan qoratan Dr. Di stefano'n BBC'tti yoo himan. Malli kun meeshaa 'x-ray binary' irratti pilaaneetii haaraa argachuuf maa addaatis jedhaniiru. Dr. Di Stefanon malli amma dura miilk weey gaalaaksii keessatti addunyaawwan jiran adda baasuuf itti gargaaramaa turan gaalaaksii biraa abuuruuf yeroo yaalu caccabuus himaniiru. Astoroonootiin dubartiin argama qaama pilaaneetii haaraa ta'uu malu kanaa Dr. Di Stefano malli 'microlensing'  jedhamu pilaanetoota gaalaaksiiwwan biroo keessa jiran eekuuf abdii horaa jiru jedhaniiru. Argannoon isaanii kun bu'uura amansiisaa akka qabu himanii ogeeyyiin biroon argannoo haaraa itti dabaluu akka danda'anis dubbataniiru. ''Adeemsa saayinsiitu akkasitti hojjeta'' jechuunis ibsan. Bu'aan argannoo isaanii barruu Nature Astronomy jedhu irratti baheera.	https://www.bbc.com/afaanoromoo/oduu-59041051
